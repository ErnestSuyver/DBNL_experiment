


    Kort verslag van den zwaren brand te Paramaribo, hoofdplaats der kolonie Suriname, op den 21 januarij 1821 voorgevallen
    H. Uden Masman sr.

GEBRUIKT EXEMPLAAR
    exemplaar universiteitsbibliotheek Leiden, signatuur: 1157 B 12
    
ALGEMENE OPMERKINGEN
    Dit bestand biedt, behoudens een aantal hierna te noemen ingrepen, een
        diplomatische weergave van het Kort verslag van den zwaren brand te Paramaribo, hoofdplaats der kolonie Suriname, op den 21 januarij 1821 voorgevallen van H. Uden Masman sr. uit 1821.
    
REDACTIONELE INGREPEN
    p. 19: kop ‘[Woord vooraf]’ toegevoegd.
    
Bij de omzetting van de gebruikte bron naar deze publicatie in de dbnl is een aantal delen van de tekst niet overgenomen. Hieronder volgen de tekstgedeelten die wel in het origineel voorkomen maar hier uit de lopende tekst zijn weggelaten. Ook de blanco pagina's (p. 2, 18, 40) zijn niet opgenomen in de lopende tekst.
    
    [pagina ongenummerd (p. 1)]
    KORT VERSLAG VAN DEN ZWAREN BRAND TE PARAMARIBO, Hoofdplaats der Kolonie SURINAME, op den 21 Januarij 1821 voorgevallen.
    
    BENEVENS EENE KERKELIJKE REDEVOERING, UITGESPROKEN DEN EERSTEN ZONDAG NA DEZE RAMP, door H. UDEN MASMAN, Predikant bij de Hervormden, aldaar.
    
    Uitgegeven ten voordeele der door dien brand ongelukkig gewordenen.
    
    TE AMSTERDAM, bij G.S. LEENEMAN VAN DER KROE.
    1821.
    


2006 dbnl
    

uden004kort01_01

      
    scans
    

    H. Uden Masman sr., Kort verslag van den zwaren brand te Paramaribo, hoofdplaats der kolonie Suriname, op den 21 januarij 1821 voorgevallen. G.S. Leeneman van der Kroe, Amsterdam 1821
    


DBNL-TEI 1



2006-07-17

DH

colofon toegevoegd




Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: H. Uden Masman sr., Kort verslag van den zwaren brand te Paramaribo, hoofdplaats der kolonie Suriname, op den 21 januarij 1821 voorgevallen. G.S. Leeneman van der Kroe, Amsterdam 1821
 
Zie: https://www.dbnl.org/tekst/uden004kort01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 

    



{==3==} {>>pagina-aanduiding<<}

Kort verslag van den zwaren brand, te Paramaribo voorgevallen.

De ontzettende vuurramp, welke zulk eene groote verwoesting in de stad Paramaribo, op Zondag, den een en twintigsten van Louwmaand, heeft aangegeregt, nam eenen aanvang, des middags te half twee ure, in de achtergebouwen van een der drie huizen, op den hoek van het Plein en den Waterkant. Zonder dat men echter, met eenige zekerheid, de ware oorzaak, welke tot den fnellen overgang van den hevigen brand aanleiding gegeven heeft, bepalen kan, was dezelve in weinige oogenblikken zoodanig toegenomen, dat het pakhuis van den heer carstairs en de daaraan grenzende Gebouwen, (welke op het Plein stonden,) dra door de woedende vlammen aangetast, en in weinig tijds in asch gelegd werden. Het vuur nam hand over hand toe, tot het huis van den heer a.f. lammens, den President van het hof van Justitie, die naauwelijks

{==4==} {>>pagina-aanduiding<<}

den tijd had, om eenige weinige goederen uit zijn huis te doen voeren; en toen hij zijne echtgenoote uit het huis, hetwelk reeds in den brand stond, met groote moeite redde, verstikte zij bijna van den rook. Men wierp, al wat men niet kon wegdragen, ter deur of ten venster uit, en verpletterde, natuurlijker wijze, het grootste gedeelte van de meubelen, welke men nog zocht te redden. Het gewoel van het wemelend volk, het gedruisch van de Slaven, die het goed van hunne meesters wegdroegen, het ontzettend geluid der woedende vlammen van het allerverschrikkelijkst element, werkten vreesselijk op elk, die thans nabij kwam. - Met eene ongemeene snelheid tastte het vuur de huizen, welke aan den Waterkant tusschen het Plein en de Oranje - Straat stonden, aan; en omstreeks half vier, waren de Gebouwen in de Oranje - Straat zelve in lichtelaaije vlam. - Dewijl de achtergebouwen van deze huizingen te digt op elkander waren, en ook spoedig vuur hadden gevat, brandden de huizen aan den Waterkant tot bij de Kromelleboog - Straat in korten tijd geheel af. Men was op allerhande middelen bedacht, om eenige huizen af te breken; dan daar de Brand onderscheidene wendingen scheen te nemen, geraakte men, in deze opwelling van de uiterste verwarring, genoegzaam geheel van alle dergelijke ondernemingen af; het vuur was te hevig, om aan eene uitblussching van hetgeen reeds in den brand stond te denken: dus moest men dat alles geheel ter prooi van de vlammen overlaten.

{==5==} {>>pagina-aanduiding<<}

Te vijf ure geraakte de Waag, een gebouw, hetwelk van de andere afgelegen was, en van achteren aan de Rivier Suriname uitkwam, in brand, te gelijk met de huizen aan de regterhand van de Krom - elleboog - Straat en aan de Wagen - Straat gelegen, terwijl die aan den Waterkant, van de Waag af, al verder afbrandden. Nu ging men met verdubbelde krachten aan het werk, en begon het blok huizen, aankomende den heer j. chateau, op den hoek van de Wagen- en Noorder - kerk - Straten, omver te halen, om daardoor den zoo vaardigen voortgang van den brand te verhinderen; dan de stevigheid van deze gebouwen, ofschoon geheel van hout, maakte dezen arbeid ten hoogste moeijelijk. De Wagen - Straat, aan beide zijden, tot aan de Watermolen - Straat, afgebrand zijnde, nam het vuur in deszelfs loop eene schuinsche rigting, en in plaats van den weg naar de Keizers - Straat te vervolgen, tastte hetzelve de gebouwen van de Watermolen - Straat aan de regterhand. Laatstgemelde straat van de Wagen - Straat af, van achteren aan den Waterkant uitkomende, brandde des te heviger, naardien het vuur aan beide zijden even woedende was. Aan het einde van de Watermolen - Straat, aan den Waterkant, over het huis of bureau van den kommies ter Recherche, sloeg de brand over aan de overzijde van deze straat, en ongeveer tien ure 's avonds, was zoowel deze zijde daarvan, als de Waterkant en Knuffels - Gracht tot bij de zoogenoemde Engelsche brug afgebrand. In eene buitengewone verwarring

{==6==} {>>pagina-aanduiding<<}

werd het huis van den herbergier schwaan, hetwelk over deze brug stond, en reeds van boven in de vlammen was, in de Straat van den Heiligen Weg omver gehaald, in plaats van hetzelve naar de zijde van de Knuffels - Gracht ter neder te werpen; dit gaf natuurlijk aanleiding, dat het groote pakhuis van den heer j.c. stuger, hetwelk op den hoek van den Heiligen - Weg en Waterkant, dus juist over voorsz. herberg gelegen - en vol was met verscheidene honderden flesschen likeur, olie, en velerhande brandbare stoffen, (welke men nog bezig was, van daar, benevens het grootste gedeelte der overige goederen, weg te voeren,) eensklaps door de brandende deelen van voormeld neêrgehaald gebouw aangetast, en spoedig door de hevige vlammen verteerd werd. Het afbranden van dit Gebouw was niet minder erg in deszelfs gevolgen, naardien het den ondergang veroorzaakte van de Gebouwen, welke zich op den Heiligen - Weg bevonden, niet alleen, maar ook werd hierdoor de Maagden - Straat tot bij de Hernhutter - Straat, en de Waterkant, tot op den hoek van de Joden - breede - Straat, regterzijde, geheel afgebrand; terwijl het pakhuis van de gebroeders wilkens, h.z., dat aan dezen hoek stond, juist de huizen van de Joden - breede - Straat aan de regterhand in den brand stak, die tot aan de overzijde van den hoek bij de Maagden - Straat in de assche gelegd werden. Het ter neder halen van onderscheidene woningen, in de nabijheid van voorsz: straten, die reeds half in den brand stonden, gaf gelegenheid om de puinen daar-
{==7==} {>>pagina-aanduiding<<}
van uit te blusschen, waardoor het verder woeden van de vlammen, in dit gedeelte der stad, ten eenemale verhinderd werd.

Het huis, weleer behoord aan den boedel van den Heer e. conollij, in de Krom - elleboog - Straat gelegen, te half elf ure 's nachts eerst afgebrand zijnde, nadat verscheidene gebouwen in die ommestreek reeds geheel vernietigd waren, vertoonden nu te elf ure de nog brandende puinen van de huizen aan de Heeren - Straat een allerakeligst gezicht. - Tusschen twee en half drie ure ontdekte men, van tijd tot tijd, een klein vonkje aan het houtwerk van de prachtig gebouwde Hervormde Kerk, welke geheel van steen opgetrokken was, en op zich zelve, aan den ouden Oranjetuin, stond. Verscheidene welwillende personen beklommen den wenteltrap naar den toren, om, ware het mogelijk de singels, (pannen) waarmede het dak was gedekt, af te breken en ter neder te werpen; dan deze arbeid was allezins niet alleen ten hoogste moeijelijk, maar tevens allerhagchelijkst, dewijl de singels geenszins aan gewone Palissade - Latten hingen, maar aan stevige bruinhouten lijsten waren vastgespijkerd, en de vlammen al meer en meer, met de afzigtelijkste woede, dit Gebouw bedreigden: - men bevond zich dus ook genoodzaakt, om van deze loffelijke onderneming af te zien. Kort daarna, en wel ongeveer te half drie ure, zag men dit fraai Kerkgebouw, dit heerlijk kunststuk, aan eene geheele verwoesting overgegeven. Ontzagchelijk

{==8==} {>>pagina-aanduiding<<}

groot was in de nabijheid van de Kerk de menigte volks, dat het goed van vele personen, hetwelk men derwaarts gebragt had, daaruit kwam voeren, hoewel met bijzondere gemoedsbewegingen; - eensdeels, om hunne ongelukkige Stadgenooten, in den allezins rampzaligen en kommervollen toestand bij te staan en zoo veel van hun vermogen te redden, als de omstandigheden van den tijd maar eenigzins gedoogden; - doch ook ten andere, met het laaghartig voornemen, om de lieden, die reeds genoegzaam door het wegdragen van hunne losse bezittingen hadden geleden, op de gruwzaamste en onmenschelijkste wijze het hunne te ontvreemden. Het duurde een' geruimen tijd, voordat het breede en uitgestrekte dak van de kerk instortte; en de vonken, die het brandend hout bij het nedervallen van zich wierp, deden ook weldra de gebouwen in de Heeren - Straat, linkerzijde, en de geheele Wagenweg - Straat, beiden tot op den hoek van de Klipsteenen - Straat, de huizen op den ouden Oranjetuin, aan deze en gene zijde van de Kerk, en vervolgens die van de Keizers - Straat, afbranden. Het was half vier ure in den morgen van den 22sten, toen de huizen van laatstgemelde straat, van den hoek der Noorder - Kerk - Straat af, door het vuur vatten van de Weeskamer in brand geraakten; dit tooneel was een der allerontzettendste, daar men zich nu niet anders konde voorstellen, dan dat het met de geheele stad afgedaan zoude zijn. De wanhoop van vele ongelukkig gewordene lieden, en van hen, wier

{==9==} {>>pagina-aanduiding<<}

woningen niet ver af lagen van de plaats, waar nu de vlammen zoo allergeduchtst woedden, geraakte ten hoogsten top; men wist niet meer, waar thans de geredde goederen zouden geborgen worden; overal zworf men daarmede heen, en de Savane, (eene groote weide buiten de stad,) werd, als een ruim veld, gebezigd tot algemeene verzamelplaats voor dezelve; terwijl de eigenaren, met over elkander geslagene armen en vertwijfelende gebaren, zich rondom dezelve plaatsten. Het aanbreken van den dag te vijf ure stilde eenigermate de wanhoop van het algemeen; thans was elk een dubbel versterkt, om eenige proeven te doen, opdat het overig gedeelte van de stad behouden wierde. Met de eerste schemeringen van het daglicht wedijverde men, om het huis van den Heer j.a. lette, op den hoek van de Keizers- en Maliebatrum - Straten, ter neder te werpen; verscheidene bekwame timmerlieden arbeidden met leeuwenkracht, om de hecht en sterk gespijkerde zijplanken van dit huis met aksen en mokers af te breken; anderen, om de singels weg te stooten. Naauwelijks sloeg het vuur over aan de overzijde van de Klipsteenen - Straat, in het huis van de weduwe f.c. munnickhuisen, (hetwelk niet meer dan zes huizen van het evengemeld hoekhuis af gelegen was,) of men spande alle krachten in, om aan hetzelve het voorgenomen plan te volbrengen. Niettegenstaande meer dan vijf en dertig mannen hieraan arbeidden, had men echter vele moeite, om dat huis ten gronde te brengen; men zorgde aan de

{==10==} {>>pagina-aanduiding<<}

overzijde van de brandende gebouwen, aan de Keizers - Straat, om de daar staande - en nog geheel onbeschadigde, huizen gedurig nat te houden; in minder dan een half uur tijds naderde het vuur reeds dat gebouw, hetwelk men bezig was neder te halen. De vlammen, die hier ten uiterste woedden, werkten gelukkiger wijze mede tot het volbrengen van dien hoogst moeijelijken arbeid, en, dank zij den algoeden god! met eenige zware rukken werd het bovenste gedeelte van dat huis omvergetrokken. Het vuur - door het afvallen daarvan - veel van deszelfs kracht en woede verloren hebbende, zorgde men dadelijk, door gedurig water te dragen, en daarop te storten, uit te blusschen. Onderwijlen had men in de Achterstraat een ander tooneel, niet min vreesselijk en hagchelijk; want de brandende huizen van de Klipsteenen - Straat de gebouwen van de Wageweg - Straat, op den hoek van eerstgemelde straat, aangetast hebbende, geraakten dezelve weldra in puin en asch. Een zeer bijzonder groot geluk, ja, eene blijkbare medewerking van het Opperwezen, liet het huis, bewoond door den Heer c.a. batenburg, van onderen vuur vatten, en dewijl vele beschotplanken van hetzelve bereids waren weggenomen, zoo stortte dit gebouw, door het afbranden van de onderstaande posten, spoedig in, en bevrijdde daardoor de hoog getimmerde huizen der heeren cameron en wilkens en de lagere Gebouwen in de buurt van de afgrijselijke woede der vlammen. - Men hield steeds aan met het water dragen, en ongeveer twaalf

{==11==} {>>pagina-aanduiding<<}

ure in den middag van Maandag den twee en twintigsten werd er aan deze voorthollende ellende een slagboom gesteld.

Geene pen is in staat, al het akelige, dat de ingezetenen bij dit allerontzettendst schouwspel ondervonden, te beschrijven; neen! - de angst, waardoor men gedurende deze twee en twintig uren gefolterd werd; de wanhoop, vertwijfeling, die zich bij allen zoo zichtbaar vertoonde; - de smart, waaronder men door het verlies van have en goederen, en door het schrikbarend aanzien van het meer en meer toenemen van de hevigheid der vlammen, welke alles schenen te vernietigen, gebukt ging, - o, dat alles gaat alle beschrijving te boven!

Men vooronderstelde niets anders, dan dat alle de gebouwen, welke Paramaribo nog in zich bevatte, eene prooi der allerijsselijkste vlammen zouden worden. - Werwaarts zoude men zich wenden? - waar zijne goederen bergen, zoo men in allerijl de Stad verlaten moest, om zelf geen slagtoffer van het vuur te worden?

Akelig is het gezigt op de Puinhoopen der afgebrande woningen van zoo vele ingezetenen van dit Gewest! - Onmiddellijk na deze algemeene Ramp, zorgde de Regering voor eene zekere uitdeeling van Levensmiddelen aan behoeftige huisgezinnen. - Weldenkende kooplieden stelden hetgeen zij nog

{==12==} {>>pagina-aanduiding<<}

behouden hadden, op de gewone prijzen en in mindere hoeveelheid, voor rijken en armen veil; zelfs deelden zij eenige levensmiddelen uit aan behoeftigen en noodlijdenden; - en alles, wat kon en mogt, toonde zich genegen, om deze laatsten bij te staan en te helpen.

De waakzame Policie benoemde eene commissie tot visitatie van alle huizen, om daardoor degenen te ontdekken, die door eene vuilaardige gierigheid en listige eigenbaat het goed huns naasten, bij dezen rampvollen toestand, hadden ontvreemd; deze allezins hoognoodzakelijke voorzorg had de beste gevolgen, naardien in onderscheidene, naar het uiterlijk aanzien geringe en armzalige woningen, eene menigte van goederen zijn opgespoord en naar het Gouvernementshuis gevoerd, van waar die door de regte eigenaren werden teruggehaald.

De Luthersche kerk, welke, hoezeer gedeeltelijk van hout opgehaald, en zeer veel gevaar gelopen heeft, dewijl naauwelijks honderd schreden van dezelve de achtergebouwen van zeker pakhuis reeds in den brand waren geraakt, echter in geenen deele door de vlammen is beschadigd geworden, werd vervolgens gereedelijk ingeruimd en toegestaan aan de Hervormden tot uitoefening van den openbaren eeredienst; - en naardien de Regering de onderscheidene Leeraars hartelijk opwekte, ‘om zich en de Gemeente ootmoedig voor den Allerhoogsten te vernederen, en Hem openlijk te vereeren,’ zoo nam dan

{==13==} {>>pagina-aanduiding<<}

ook, op Zondag den acht en twintigsten, onze waardige en zeer beminde Leeraar, de Weleerwaarde Heer h. uden masman, (nadat de Predikant der Luthersche Gemeente, de Weleerwaarde Heer a. meyer, vooraf den dienst in zijne Gemeente had verrigt,) 's voormiddags te half elf ure, dezen pligt waar, en onderhield de talrijke toehoorders van onderscheidene Godsdienstige gezindheden, die in dat bedehuis vergaderd waren, in eene schoone en allezins treffende Redevoering over den plaats gehad hebbende rampspoed, naar aanleiding van lukas 19 vers 41. - Na veelvuldige tegenkantingen stemde eindelijk de geachte Leeraar, op herhaalde en dringende bede van verscheidene leden der Gemeente, toe, om die voortreffelijke Leerrede, door middel van de drukpers, algemeen bekend te maken en aan de vergetelheid te ontrukken. Wij houden ons verzekerd, dat een iegelijk, die dezelve zal lezen, niet minder weggesleept zal worden door het schoone en het ware, hetwelk zij in zich bevat, dan wij, die het geluk en het genoegen hebben gehad, het hartelijk en vurig uitspreken daarvan bij te wonen.

Wij vermeenen niemand ondienst te zullen doen, met eene juiste en naauwkeurige opgave van de Gebouwen en Straten, welke door deze zware vuurramp zijn afgebrand.

{==14==} {>>pagina-aanduiding<<}

Paramaribo is verdeeld in vier Wijken. De Wijken zijn La. A. B. C. D. en houden te zamen, te weten, zoowel de Stad Paramaribo, als de beide Voorsteden Zeelandia (of Kombé) en Kauknie, een getal van niet minder dan 1382 huizen, nevens en achter welke meer dan drie maal zooveel achtergebouwen staan, waarvan zijn afgebrand:
	Gebouwen.
van La. A	124.
van La. B	178.
van La. C	79.
van La. D	11.
	___
Gebouwen	392.


Gemeente- en lands - gebouwen.

de Hervormde Kerk	1.
de Roomsch - Katholijke Kerk	1.
het Hof van Policie	1.
de Weeskamer	1.
het Burger - Wachthuis	1.
het Brandspuithuis	1.
de Waag	1.
het Huis van den Kommies ter Recherche	1.
	___
Totaal Gebouwen	400.



Namen der afgebrande straten.


Het plein, van het huis van den Heer carstairs af, tot aan dat van den Heer a.f. lammens.

De Waterkant, tot de Joden - Breede - Straat.


{==15==} {>>pagina-aanduiding<<}

De geheele Oranje - Straat, met uitzondering echter van de drie huizen, aankomende den Boedel van Wijlen den Gouverneur friderici, welke echter voor als nog geheel onbewoonbaar zijn.

De geheele Krom - elleboog - Straat.

De geheele Krom - elleboog - Steeg.

De geheele Watermolen - Straat.

De geheele Watermolen - Steeg, of Krabbenhoek.

De oude Oranje - Tuin.

De Noorder - Kerk - Straat.

De geheele Hof - Straat.

De geheele Wagen - Straat.

De Heilige - Weg.

De geheele Knuffels - Gracht.

De Katrouille - Straat.

De geheele Maliebatrum - Straat, aan de regterhand.

De Heeren - Straat, van de Oranje - Staat af, tot de Kerk - Straat aan beide zijden; en van daar tot de Klipsteenen - Straat aan de linkerhand alleen.

De Graven - Straat, aan de linkerhand, van de Oranje - Straat tot aan de Kerk - Straat.

De Keizers - Straat, van de Knuffelsbrug of het einde van de Wagen - Straat af, tot aan de Maliebatrum - Straat.

De Maagden - Straat, van den Heiligen Weg af tot aan de Hernhutter - Straat.

De Dominés Straat tot aan de Dominés - Brug.

De Joden - Breede - Straat, van de Maagden - Straat af tot aan den Waterkant.

De Klipsteenen - Straat, van de Heeren - Straat af tot het einde daarvan op den Heiligen - Weg.


{==16==} {>>pagina-aanduiding<<}

De Wagen - Weg - Straat, aan beide zijden, van het begin daarvan bij den ouden Oranje - Tuin af, tot de Klipsteenen - Straat; en aan de linkerhand alleen tot aan de Maliebatrum - Straat.

De Kerk - Straat, aan de regterhand.

Te zamen 24 Straten.




Begrooting van het verlies.

	Holl. Court.
Het verlies van 400 Huizen, zijnde de aanzienlijkste, voornaamste, grootste en veelal nieuwste Gebouwen à ƒ20,000.-	ƒ8,000,000.-
Het verlies van Levensmiddelen, Meubelen, en andere losse Goederen, Zilverwerk en Juweelen, benevens eenige aanzienlijke partijen balen Koffij en Katoen	ƒ3,000,000.-
Het verlies aan Obligatiën, Kusting en Verbandbrieven en Hypotheken	ƒ5,000,0000.-
	__________
Totaal	ƒ16,000,000-

En hiermede besluiten wij dit Kort Verslag van eene gebeurtenis, welke zoowel voor de Ingezetenen van Suriname, als voor allen, die eenige betrekking, hetzij regtstreeks of zijdelings, op deze merkwaardige Volkplanting hebben, zoo in derzelver aanvang, als wel in de gevolgen daarvan, in alle opzichten belangrijk is, en die niet ligt uit de rij der geschiedenissen zal vergaan!
Paramaribo,
den Eersten Februarij 1821.




{==17==} {>>pagina-aanduiding<<}

Godsdienstige redevoering, uitgesproken den 28sten Januarij, zijnde de eerste zondag na de ontzettende vuurramp, aan Paramaribo, de hoofdplaats der kolonie Suriname overgekomen, op den 21sten Januarij 1821.

Door H. Uden Masman, Predikant bij de Hervormde Gemeente aldaar.


{==19==} {>>pagina-aanduiding<<}

[Woord vooraf]

Geheel tegen mijne bedoeling verschijnt dit Stukje in het licht; ik heb aan de dringende bede van vele mijner vrienden eindelijk toegegeven: de fijne kritiek zal, zoo ik hope, wel wat willen toegeven aan de weinige doch tevens ontzettende oogenblikken, in welke het moest worden opgesteld, en de gebreken wel willen verschoonen. Ik lever het niet als een proefstuk van welsprekendheid en orde, maar als de taal van een weemoedig, ontroerd hart.
De gebeden, bij deze gelegenheid uitgesproken, vindt men niet bij dit Opstel: ik ben niet gewoon dezelve in schrift te stellen; en

{==20==} {>>pagina-aanduiding<<}

daar ik in derzelver ontboezeming alleen de levendige ontroering mijner ziel volgde, is het mij niet mogelijk geweest, dezelve geregeld te kunnen herinneren.

Als dit Opstel het Moederland bekend maakt met onze algemeene ramp; als het dáár, en bijzonder in mijne Gemeente, eenig nut sticht, dan zal aan mijn oogmerk voldaan zijn.

h. uden masman.

Paramaribo,
1 Februarij 1821.



{==21==} {>>pagina-aanduiding<<}

Geachte toehoorders!

Met de diepste ontroering mijns harten treed ik deze gewijde plaats op, om in deze zoo gewigtige als aandoenlijke oogenblikken, tot U een woord, naar de omstandigheden des tijds geschikt, te spreken; en alzoo te beantwoorden aan de hartelijke opwekking van onze hoogstgeëerbiedigde Regering: ‘om voor den Allerhoogsten ons te vernederen, en Hem openlijk te vereeren’. - Maar ook met erkentenis van de langmoedigheid en de verschooningen onzes Gods, sta ik thans aan deze plaats, Hem vurig dankende, dat uit de algemeene ramp ons nog ééne plaats is overig gebleven, waar wij in stilheid onzen God en Zaligmaker vereeren kunnen.(1)

Verwacht in deze oogenblikken, M.H.! geen kunstmatig voorstel, geen uitvoerig, geleerd betoog, geene donderende strafprediking, geene verwijten, die welligt niet geheel zonder redenen zouden kunnen gedaan worden. - Neen!

{==22==} {>>pagina-aanduiding<<}

mijn geest is te zeer ontroerd; ik deel te veel in het lot mijner stadgenooten; ik gevoel te zeer de dure verpligting aan de redding en verschooning van onzen God, de inmengselen zijner goedheid, dan dat ik op dien toon tot U zoude willen spreken.

De wil en de geest van jezus hebben mij, dank zij zijne onuitsprekelijke goedheid! anders onderwezen; zijn geest dringt mij, om wel met den ernst, die eenen Leeraar van het Christendom past, maar tevens met die liefderijke verdraagzaamheid, met dien geest van vertroosting, welken het genade-ademend Euangelie van jezus christus opent, tot U te spreken.

Wat toch baat het, dat wij het huis onzes Gods in deze oogenblikken met geween en jammerklagten vervullen! - Wat alleen teedere hartstogten te roeren, zoo niet het hart bewogen, zoo niet het verstand overtuigd zij, en wij tot goede aandoeningen opgewekt worden!

Ik dacht daarom geene geschiktere stoffe te kunnen uitkiezen, dan om het voorbeeld van onzen gezegenden Verlosser voor te stellen, in hetgeen wij lezen,

{==23==} {>>pagina-aanduiding<<}

Lucas 19 vers 41.

En als Hij nabij kwam en de stad zag, weende hij over haar.
Hoezeer de uiterlijke omstandigheden, waarin jezus verkeerde, weinige stoffe tot droefheid schenen aan de hand te geven, daar Hij zijne zegerijke intrede binnen Jeruzalem deed, en van duizenden met vrolijk gezang en jubelgejuich werd ingehaald, ‘weende jezus echter, toen Hij Jeruzalem naderde, en deze prachtige en trotsche wereldstad aanschouwde.’ - Zijne verhevene ziel, niet weggevoerd door den uiterlijken glans en pracht, drong dieper door tot den zedelijk diep vervallenen toestand der Joodsche Natie als oorzaak van haren aanstaanden ondergang; drong door in de toekomst, en het treurig aanstaande, hetwelk voor menschelijke oogen verborgen was.
Hij stelde zich met eene levendige verbeeldingskracht, den akeligen storm voor der verwoesting; hij maalde zich een tafereel dier stroomen kostelijk menschenbloed; hij bragt zich voor

{==24==} {>>pagina-aanduiding<<}

den geest die allerbeklagelijkste gevolgen van oorlog, verdeeldheid, plunderzucht, menschenmoord en wraak, waardoor van den prachtigen tempel, van alle de kostbare paleizen, welke Jeruzalem's muren omvatteden, niet één steen op den anderen gelaten zoude worden.
Hij teekende zich het treurig lot, hetwelk de Joodsche natie door ongebondenheid en godslastering, zich zelve had voorbereid, en door de verwerping van den Messias voltooide.
Dit alles wekte in de reine ziel van onzen eeuwig gezegenden Verlosser, eenen weemoed des harten op, welke zich door tranen naar buiten vertoonde, toen Hij het oog op Jeruzalem sloeg.
Nu ook, gelijk altoos, meer bezig met het lot van anderen, dan met het zijne, vergat Hij de vreugde-gezangen, die hem omringden; vergat hij zijn eigen aanstaand grievend lijden, en was geheel vervuld met Jeruzalem, deszelfs inwoners en deszelfs akelig toekomstig lot. -(2)


I.

Edel bestaan, M.H.! van onzen Goddelijken Verlosser, wiens reine ziel vol was van het lot zijner natuurgenooten.

{==25==} {>>pagina-aanduiding<<}

Kunnen wij in deze oogenblikken iets beters bedenken, dan zijn voetspoor na te volgen? in deze oogenblikken, de eerste waarin wij weder godsdienstig te zamen komen? - Kunnen wij onze tranen weêrhouden, als wij den akeligen toestand beschouwen, waarin onze stad door de algemeene vuurramp gekomen is? - Als wij deze stad zien, kunnen wij dan anders, dan met een gebroken hart die verwoesting aanschouwen? kunnen wij anders, dan bij dit verschrikkelijk schouwspel van jammer en ellende, hetwelk wij voor oogen hebben, met het oog vol tranen en het hart met weemoed dáár staan?
Neen! ik wage het niet, in dit oogenblik eene teekening van die ontzettende verwoesting te malen!
Neen! dit zoude ook onnoodig zijn, daar ons aller ziel den levendigsten indruk draagt van hetgeen onze stad was, en hetgeen zij in weinige uren nu geworden is!(3.)
Neen! wij kunnen ons oog niet vestigen op die ontzaggelijke ruïne, zonder de levendigste herinnering aan de schoonheid en heerlijkheid der gebouwen, die het oog vervrolijkten, en de bewijzen van welvaart en voorspoed opleverden.
Zij zijn niet meer! -
Wij kunnen onzen voet niet zetten, of wij treden op de verwoeste plannen en uitzigten

{==26==} {>>pagina-aanduiding<<}

van zoo velen, die, na jaren zwoegens en arbeids, het vrolijk oog op eene rustige en aangename toekomst sloegen!
Zij zijn afgesneden! -
Wij kunnen naauwelijks ons oog opheffen, of wij zien de treurige overblijffelen van ons welëer prachtig en schoon Kerkgebouw!(4)
Ach! het is niet meer!
En waar wij ook onze schreden in deze algemeene verwoesting wenden, wij zetten onzen voet op eigendommen van onze stadgenooten, die van hunne goederen beroofd zijn, hun bestaan missen, hunne schatten ten prooi der vlammen zagen oprijzen, en in weinige uren vervliegen, wat hun jaren arbeids gekost had! -
Hoe vele woningen, te voren paleizen der vreugde, en ach! vele van woeste brooddronkene vreugde, liggen thans in puin en asch! - Wij tellen niet minder dan 400 woningen, onder welken vele, naar het oord, hetwelk wij bewonen, paleizen heeten konden, die eene prooi der vlammen wierden. - Een getal van 24 straten, welker scheidingen alleen door de overblijfselen der verwoesting kenbaar gebleven zijn!
En als wij dan het oog naar onze stad opheffen!.... Wat?... Zou ons oog niet weenen? Zou ons hart niet overstelpt zijn van droefheid?
Ach! hoe gebroken is het gemoed van den

{==27==} {>>pagina-aanduiding<<}

welmeenenden menschenvriend, als hij onder deze algemeene ramp, nog zoo veel boosheid des harten; zoo veel schandelijke ligtzinnigheid, verfoeijelijke eigenbaat, zoo veel gevloekte gierigheid bij menig een' ontwaart, die, voordeel doende met den deerniswaardigen toestand, waarin zoo velen gebragt zijn, winst zoekt uit de ellende zijner medemenschen, welke ook zoo ligt de zijne had kunnen zijn!
Wiens hart is niet van één gereten, als hij dat godonteerend, godverzakend: ‘wat weet er God van?’ nog hoort!..... Wie treurt niet, als hij het bestaan van velen onder deze ramp opmerkt! Het is niet dat bukken onder de slaande hand Gods, het is niet een opzien tot Hem, in wiens hand alle onze tijden staan! Het is meer een morrend twisten met God, een opstand tegen Hem, den Almagtigen; het is een zien op de tweede oorzaken; op menschen, die toch in alle de oordeelen Gods slechts middelen zijn, waardoor zijne krachtige hand alles openbaart! ‘Zou er toch een kwaad in de stad zijn, en dat God niet zoude weten!’ en zoude het hart dan niet treuren, als het bij de ontzettende ramp dezen toestand des gemoeds van velen bespeurt?
Het is toch niet dat bestaan, zoo betamelijk, zoo godvereerend, waardoor wij vragen: ‘heb-
{==28==} {>>pagina-aanduiding<<}
ben wij dat niet verdiend? Is het niet het billijk loon onzer verslaafdheid aan aardsche goederen, wellust, vermaak? Hebben wij door ligtzinnigheid, onverschoonlijke ondankbaarheid, door versmading van den rijkdom van Gods goedertierendheid, ons deze blijken van zijn ongenoegen niet op den hals gehaald?’ Of zou het God onverschillig zijn, of zijne redelijke schepselen het pad der deugd of ondeugd bewandelen? Wat zullen wij zeggen, dat God in zijne wijsheid heeft toegelaten, dat wij thans het gemis gevoelen van de schoone plaats onzer Godsvereering? Kon God behagen scheppen in ons schandelijk verzuim, traagheid en nalatigheid in het nasporen van den zegen van den godsdienst? Ik bidde u, wat zal ik van alle deze dingen zeggen?.....
Ach! tast ieder in uwen boezem! vraagt het uw geweten af! En ik bidde u, verdooft den betamelijken indruk van schuldbesef en verootmoediging niet!
En nu dan, zou het zonder reden zijn, dat onze oogen met tranen vervuld worden, als wij onze stad beschouwen! Dáár liggen in deze puinhoopen de vruchten van zoo veel arbeids en zorgen; dáár liggen zoo vele plannen in de asch; dáár zoo vele vrolijke vooruitzigten voor altoos in rook verdwenen! Ja! weenen moeten wij, als wij onze puinhoopen aanschouwen!



{==29==} {>>pagina-aanduiding<<}

II.

Waarschuwing en bestraffing predikt ons deze verwoesting, het gezigt op Paramaribo's ruïne! Wel verre van onbepaald in te stemmen in het bevooroordeeld gevoelen van sommigen, dat algemeene rampen straffen zijn van het Opperwezen, meen ik hier het voetspoor van mijnen Goddelijken Meester te moeten betreden, die zijne tijdgenooten tegen zulk een schadelijk vooroordeel waarschuwde, Lukas 13. ‘Meent gij, dat de Galileërs, wier bloed Pilatus mengde met dat der offerdieren, grootere zondaars waren dan andere Galileërs? - of die achttienen, die door den toren van Siloam verplet werden, grootere euveldaden hebben gepleegd, dan alle de overige inwoners van Jeruzalem? Ik zeg u, neen ze.’
Met dat alles wil ik dezelve beschouwd hebben even gelijk jezus: ‘indien gij u niet bekeert, zult gij allen even zoo vergaan.’ Ik wil ze beschouwd hebben als kastijdingen van eenen vader, als waarschuwingen en middelen tot ernstig nadenken over onzen ligchamelijken en zedelijken toestand.

{==30==} {>>pagina-aanduiding<<}

Ik spreek toch tot Christenen, die vasthouden aan een goed, almagtig, wijs, voorzienig Bestuur; bij hetwelk de haren onzes hoofds alle zijn geteld, dien het niet te gering is, zich gelegen te laten zijn aan de belangen van de geringste schepselen.
Neen toch, sterke Geest! ik wil u uwe voorgewende sterkte niet ontnemen; maar ontneem mij - ontneem den Christenen dan ook niet dien zaligen troost van het hart, als alles ontzinkt: ‘Er is een God, een Vader in de hemelen, die alle mijne lotgevallen met wijsheid en goedheid regelt.’
En als zoodanig de algemeene ramp beschouwd, dan prediken ons Paramaribo's ruïnen eene ernstige stem van onzen God! eene herinnering aan ons onverschoonlijk vergeten van onzen langmoedigen Weldoener; eene herinnering aan het misbruik zijner zegeningen in de Natuur en in den Godsdienst; eene beschamende vraag: ‘Moest dan de rijkdom van zijne langmoedigheid niet tot bekeering leiden?’
Of zouden Paramaribo's ingezetenen, zouden wij, geene bekeering, geene verbetering behoeven? - Ach! kon ik dit met eenigen schijn van waarheid van u getuigen! van vaders en moeders! van kinderen! van meesters en meesteressen! van alle leden der maatschappij! Neen!

{==31==} {>>pagina-aanduiding<<}

mijn hart bloedt, als ik zie, dat de palen der Goddelijke en menschelijke wetten overtreden, en het dierbaar Euangelie, ons door Gods goedheid geschonken, zoo weinig geacht werd. Zoo weinig geacht door hen, die de belijdenis eener gezuiverde Waarheid zijn toegedaan: - daar weelde, dartelheid, hoogmoed, de overtreding der Goddelijke Wet, zoo schaamteloos voortrennen en naar geene teugels luisteren.
Met ontroering hoort men den Zaligmaker Jeruzalems inwoners toevoegen: ‘Och! of gij nog bekendet in dezen uwen dag - wat tot uwen vrede dient.’
Eene stem, ook menigwerf tot ons in onderscheidene wegen toegevoegd, door oorlog, dure tijden, ziekten, en nog onlangs door menig sterfgeval,(5) als eene stem van waarschuwing en van opwekking tot boete en verbetering, zoo ernstig, zoo luide tot ons gekomen! Stemmen Gods, die echter of in den wind geslagen, of ras vergeten waren!
O! dat wij treuren, dat wij weenen, niet alleen over den diepen val en het treurig lot van onze stad, van onze woningen; maar bovenal over den zedelijk-ontaarden toestand van vele onzer Land- en Stadgenooten!



{==32==} {>>pagina-aanduiding<<}

III.

Maar ook, Mijne Geliefden! dat het ons levendig en ernstig opwekke, om, onder dezen hoogen gang der goddelijke besturing geleerd, verootmoedigd en aangespoord te worden, om als onder geleide te leven van dit hoose Godsbestuur; zonden en dwaasheden af te breken; met ernst aan onze wezenlijke belangen te arbeiden; en op deugd en godsdienst den waren en regten prijs te stellen; voor den Allerhoogsten in de schuld te vallen, voor Hem belijdende:
‘Vader! wij hebben tegen U, tegen den besten Vader, gezondigd; wij hebben door onze euveldaden den rijkdom van uwe langmoedigheid getergd; wij zijn uwe oordeelen dubbel waardig; wij zijn van U afgeweken, hebben ons bakken uitgehouwen, die geen water houden, en hebben U, de bronader des levens, vergeten, versmaad; uwe heilige wet met voeten getreden; dure, grievende lessen zijn ons gegeven; ach! open ook ons hart voor derzelver weldadigen invloed!’ -


IV.

Ja! treuren wij over onze zware ramp; weenen wij met den weenenden! maar onder dat alles niet moedeloos neêrgezeten! Neen, M.H.!

{==33==} {>>pagina-aanduiding<<}

groot, onbesefbaar groot is het onheil, dat ons trof; zwaar en smartelijk zijn de verliezen, welke wij leden, ieder in zijn' persoon en in zijne onderscheidene betrekkingen. Maar niet moedeloos het hoofd gebogen! Neen! God plaagt of bedroeft menschenkinderen niet van harte; en als Hij bedroefd heeft, zoo zal Hij zich ontfermen naar de grootheid zijner goedertierendheid.
Het is zijne langmoedigheid, dat wij niet geheel zijn verwoest, dat nog menige woning de slagtoffers der ellende kan opnemen.(6)
Het is zijne verschooning, die ons, onze goederen benemende, ons het leven liet; en dat slechts zeer weinige, naar de berekening der bevolking, door het verlies van hun leven, deze ramp vergroot hebben.(7.)
Wij behoeven voor geen gebrek, geen' hongersnood in deze ramp te vreezen, daar wij de goedheid Gods niet genoeg danken kunnen, dat Hij een gedeelte van onze stad spaarde, in hetwelk wij nog een' voorraad van levensbehoeften bezitten, groot naar gelang van de ontzettende verwoesting, ook dáárin aangeregt.(8.)
Alle onze bronnen van bestaan zijn niet uitgeput. Moeten wij verminderingen ondergaan, is er die rijke overvloed niet, welken men te voren zoo algemeen bespeurde: er zijn zeer weinigen, wien alles ontvallen is.

{==34==} {>>pagina-aanduiding<<}

Wij hebben het voorregt, dat ieder, bewogen met onze algemeene ramp, zich beijvert, om, waar hij kan en mag, toe te dragen tot verligting der bezwaren, tot hulp, tot gerijf van ongelukkigen.(9)
Aan wien hebben wij het te danken, dat wij gesterkt zijn in den druk! niet bezweken door den schrik en angst, die ons elk oogenblik teisterden en onze ziel beroerden!(10)
Wij mogen treuren over het gemis van de plaats onzer openbare godsdienstoefening; deze plaats is gunstig en als door een wonder verschoond, en ons gereedelijk ingeruimd.
De godsdienst van het Euangelie is ons bijgebleven, onze troostbron, een schat, bij welken wij alle bezoeking verdragen, alle leed torschen, zelfs den dood rustig te gemoete gaan!
Ons is een God overgebleven, eene rots, die in alle gevaren pal staat, die van geen wankelen weet, die wij door christus als Vader kennen. Neen, Christenen! Mijne geliefde Gemeente! mijne Lotgenooten! neen! niet moedeloos het hoofd laten hangen! God leeft, Hij is des ontfermens gedachtig: - Hij slaat, maar ook Hij heelt.
Aan dit geloof vastgehouden! - dan komen wij de ramp te boven, en deze bezoeking, welke zeer haast voorbijgaat, zal een uitnemend,

{==35==} {>>pagina-aanduiding<<}

eeuwig gewigt der heerlijkheid voortbrengen. Komt dan, mijne Stad- en Geloofsgenooten! trage handen en slappe kniën opgeregt; ons in onzen God gesterkt, met het oog op Hem; handen aan het werk geslagen, ieder in zijn' post, in zijnen kring, waar wij kunnen, waar wij mogen, behoeftigen, noodlijdenden te gemoet gesneld; en ons alzoo aan elkander verbonden door ware belangstelling, hartelijke eensgezindheid in onze huisgezinnen en personen; van dit oogenblik af, zonden afgebroken, het pad der ondeugd verlaten, hetwelk niet dan wrange vruchten geeft; den godsdienst op prijs gesteld, en ons beijverd, om, door de ramp geleerd, tot den God onzer goedertierendheid weder te keeren, en Hem door jezus christus met een opregt hart en eenen reinen wandel te dienen. Ja! zoo zoude onze smartelijke ramp nog gezegende vruchten dragen, en wij ook te onzen opzigte bewaarheid vinden: ‘alle dingen moeten medewerken ten goede.’
Amen!



{==36==} {>>pagina-aanduiding<<}

Voorgelezen:

Klaagliederen van Jeremia, Hoofdstuk 3, van het 18de vers af, en Psalm 130 vers 1 en 2.
Voorgezongen: Gezang 170 vers 3, 4, 5 en 6.
Vóór het Gebed gezongen: Psalm 65 vers 1 en 2.
En na het Gebed: Gezang 175 vers 5 en 6.



{==37==} {>>pagina-aanduiding<<}

Aanmerkingen.

(1) Het Kerkgebouw der Luthersche Gemeente.

(2) Uitvoerige ontwikkeling van den Tekst liet de tijd, voor mijn opstel overig, niet toe; ook dacht mij het gezegde genoeg tot het oogmerk.

(3) De Brand begon des Zondags den 21sten Januarij, des namiddags ten 2 ure, en werd eerst gestuit des Maandags voormiddags ten 11 ure, terwijl de puinhoopen meer dan acht dagen daarna nog rookten.

(4) Het Kerkgebouw der Hervormden mogt voorzeker onder één der eerste sieraden van de Kolonie geplaatst worden, en zou menige aanzienlijke Stad in het Moederland geene oneer hebben aangedaan. Het was een achtkant, koepelsgewijs gebouw, van steen opgehaald tot eene aanzienlijke hoogte.
Het bevatte, buiten het wèl ingerigt en sierlijk gestoelte, een' Predikstoel, welke een kunststuk mogt heeten; een Orgel, hetwelk door welluidendheid en zwaarte uitmuntte; twee sraaije marmeren Monumenten, ter gedachtenis van den Oud - Gouverneur - Generaal j.f. friderici, en den Gouverneur - Generaal c.c. bentinck. In het geheel was het een Gebouw, wèl ingerigt tot uitoefening van den eenvoudigen Eeredienst.

{==38==} {>>pagina-aanduiding<<}

De eerste steen is gelegd, 21 Junij 1810, terwijl hetzelve door den Wel Eerwaarden Heer p.j. van esch, destijds Predikant, tot den openbaren Eeredienst ingewijd is, den 29 Mei van het jaar 1814.

(5) De Kolonie werd in de jaren 1819 en 1820 zwaar geteisterd door de kinderziekte, door welke duizenden zijn weggevaagd.
De treffende en veelvuldige sterfgevallen van den laatsten droogen tijd zijn nog levendig in het geheugen; terwijl het niet onbekend is, hoeveel de Kolonie Suriname door den oorlog en de scheiding van het Moederland geleden heeft.

(6) De woede der vlam scheen al wat woning was te zullen verteren, daar dezelve, tegen den wind in, in geweld toenam, en alle aangewende middelen tot blussching verijdelde.
Het omverhalen van eenige gebouwen is alleen het middel geweest, hetwelk den voortgang der vlammen heeft gestuit.

(7) Men heeft niet meer dan ééne Mulattin, een' Militair en twee Negers, als door de vlammen omgekomen, kunnen ontdekken.

(8) En wel dat gedeelte, waar de meeste Amerikaansche pakhuizen zich bevinden; terwijl de toevoer der levensmiddelen van de Plantagiën in de eerste behoeften voorzag.

{==39==} {>>pagina-aanduiding<<}

(9) Van Gouvernementswege werden dadelijk middelen beraamd, om in den eersten nood te voorzien; daar alle de Apothekers - winkels waren afgebrand, werd de Apotheek van het militaire Hospitaal ten algemeene gebruike opengezet.
De Kerkeraad der Hervormde Gemeente benoemde eene Commisfie, ten einde in de eerste nooden van ongelukkig gewordene leden der Gemeente te voorzien; terwijl de welwillendheid van weldenkende kooplieden aan den dag gelegd werd, om, door geen vuig eigenbaat gedreven, hunne koopwaren, vooral levensmiddelen, voor dezelfde prijzen af te leveren, welke vóór den brand op dezelve bepaald waren; en sommige zelfs aan behoeftigen voor niet uit te deelen.

(10) Men mag het voorzeker wel opmerken, dat de ontzettende schrik en angst een' zoo weinig merkbaar-nadeeligen invloed gehad hebben op de gezondheid der bevolking, zoo wel als de buitengewone ligchaamskrachten, welke betoond werden in het redden en in veiligheid brengen van have en goederen.



