
   
        
           
               Officia Ciceronis, leerende wat yeghelijck in allen staten behoort te doen, bescreuen int Latijn
               Marcus Tullius Cicero
               D.V. Coornhert
           
           
               
                   Dit bestand biedt, behoudens een aantal hierna te noemen ingrepen, een diplomatische weergave van Officia Ciceronis, leerende wat yeghelijck in allen staten behoort te doen, bescreuen int Latijn van Marcus Tullius Cicero in een vertaling van D.V. Coornhert uit 1561.
               
               
                   
                       fol. *5r-*5v: menmenschelijcken → menschelijcken: ‘dat sy eenen God metten menschelijcken rock’.
                       fol. 7r: openbarem → openbaren: ‘vroomherticheyt, openbaren hun so int’.
                       fol. 14r: onuerbrekekelijcste → onuerbrekelijcste: ‘Oock is het recht vanden oorloge alder onuerbrekelijcste inde wetten’.
                       fol. 20v: eeenighe → eenighe: ‘Met vvelcke eenighe ghelijckenisse hy’.
                       fol. 30r: ttiumphe → triumphe: ‘ghebleuen ware, omme zijn triumphe inne te doen’.
                       fol. 39r-39v: Koppen die doorlopen op de volgende pagina kunnen in deze digitale editie niet worden weergegeven. De kop is daarom in zijn geheel op fol. 39r geplaatst.
                       fol. 47v: tor → tot: ‘die ongelijc worden ende tot oneere leuen van’.
                       fol. 53r: dooor → door: ‘Dit huys wert naemaels door Scaurum af ghebroken’.
                       fol. 62r: ghseyt → gheseyt: ‘Tot nv toe dan sy hier af gheseyt’.
                       fol. 82v-83r: Koppen die doorlopen op de volgende pagina kunnen in deze digitale editie niet worden weergegeven. De kop is daarom in zijn geheel op fol. 82v geplaatst.
                       fol. 89v: welsprehenheyt → welsprekenheyt: ‘onderganc van de welsprekenheyt claechlic te verhalen’.
                       fol. 126r: gemaectt → gemaect: ‘Also wert hi opper veltheer gemaect: maer hy’.
                       fol. 131v: ghebruyckn → ghebruycken: ‘oft raet nemmermeer nae dien meer ghebruycken sal’
                       fol. 135v: heeeft → heeft: ‘(God tot ghetuyge nemende) belooft heeft’.
                   
               
           
           
           
               cice001offi01_01
               DBNL-TEI 1
               
                   2019 dbnl
               
           
           
               
           
           
               
                   
                   exemplaar British Museum Londen, signatuur: 8403.bb.39.(1.), scan van Google Books
               
               Marcus Tullius Cicero, Officia Ciceronis, leerende wat yeghelijck in allen staten behoort te doen, bescreuen int Latijn. In een vertaling van D.V. Coornhert. Jan van Zuren, Haarlem 1561
               
           
       
       
           
               Wijze van coderen: standaard
               
           
       
       
           
               Nederlands
           
       
       
           
               Officia Ciceronis, leerende wat yeghelijck in allen staten behoort te doen, bescreuen int Latijn
               Marcus Tullius Cicero
               D.V. Coornhert
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               Officia Ciceronis, leerende wat yeghelijck in allen staten behoort te doen, bescreuen int Latijn
               Marcus Tullius Cicero
               D.V. Coornhert
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               2018-12-13
               
                   RK
               
               colofon toegevoegd
           
       
   

Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Marcus Tullius Cicero, Officia Ciceronis, leerende wat yeghelijck in allen staten behoort te doen, bescreuen int Latijn. In een vertaling van D.V. Coornhert. Jan van Zuren, Haarlem 1561
 
Zie: https://www.dbnl.org/tekst/cice001offi01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 




{==*1r==} {>>pagina-aanduiding<<}

Officia Ciceronis,
Leerende wat yeghelijck
in allen staten behoort te doen, bescreuen
int Latijn door den alder welsprekensten
Orator Marcum Tullium Ciceronem, ende
nv eerst vertaelt in nederlantscher
spraken door Dierick
Coornhert.
    
{== afbeelding 
        	
    ==} {>>afbeelding<<}
    

Tot Haerlem,
By Ian van Zuren
1561.

Met Gratie ende Priuilegie.


    
{==*1v==} {>>pagina-aanduiding<<}

    Octroy.

De Co. Ma. heeft toeghelaten Ian van Zuren gesworen Boecprinter binnen der stede van Haerlem alleene te mogen printen, venten ende distribueren in ende ouer alle zijne Ma. landen ende heerlicheyden van herwaerts ouere de Officia Ciceronis nieu vertaelt wten Latijne in nederlantscher spraken, verbiedende allen anderen tselfde niet nae te doen binnen ses eerstcomende iaren, opte verbuerte begrepen in de actie hier af gegeuen te Bruessel den seuentiensten dach Iulij, int Iaer duysent vijf hondert een ende tsestich.
Onderteekent de Lange.

De Co. Ma. als Hertoge van Brabant heeft toeghelaten als bouen met verbot van tselfde niet na te doene binnen den voorseyden tijde op pene als voren ooc blijckende by acte daer af ghegheuen te Bruessele int Iaer ende opten dach voorschreuen.
Onderteekent de Lange.


    
{==*2r==} {>>pagina-aanduiding<<}

Den Burghermeesteren, Schepenen ende Rade der stede van Haerlem, wenscht D. V. Coornhert, als zijne eerwaerdighe ende ghebiedende Heeren, salicheyt aen siele ende aen lijue.

My is menichmael in goeder trouwen gheseydt Eersame, wijse ende voorsichtige Heeren dat de nutte conste van Boecprinten alder eerst alhier binnen Haerlem gheuonden is, hoe wel nochtans in een seer ruyde maniere, soot lichter valt het geuonden te beteren dan nieu te vinden: welcke conste namaels van een onghetrouwe knecht ghevoert zijnde tot Mens alsoo seere aldaer verbetert is, ende daer door ooc die stadt ouermidts het eerste verspreyden, in sulcken name van d'eerste vindinge dier consten ghebracht heeft, dat onse medeburgheren so luttel gheloofs hebben wanneer sy dese eere den rechten vinder toe scrijuen, als dit wel door onwedersprekelijcke kennisse alhier van velen ghelooft ende onder de ghemeene oude burgherije ontwijfelijcken gheweten werdt. Ooc 
{==2v==} {>>pagina-aanduiding<<}
 en is my niet verborghen dat dese fame van Mens door onser voorouderen roeckeloose onachtsaemheyt so diep in elck mans opinie ghewortelt is: dat gheen bewijs, hoe blijckelijck, hoe claer, ende hoe onstrafbaer het oock wesen mochte, macht soude hebben om desen verouden wane wt des volcx herten te doen ruymen. Maer want waerheyt te minder gheen waerheyt en is, al ist soo dat die van weynich volcx geweten werdt, ende ick het voorschreuen oock vastelijck gheloue door tgheloofwaerdighe ghetuyghenisse van seer oude statige ende graeuwe hoofden, die my niet alleenlijck tgheslachte vanden muentoor alhier maer oock diens name ende toename dicwils ghenoemt, d'eerste groue maniere van drucken vertelt, ende des alder eerste printers wooninghe metten vingheren eertijts ghewesen hebben: en hebbe ick niet connen laten sulcx, niet als een benijder van eens anders eere, maer als een beminner der waerheyt, tot voorderinghe van de welverdiende eere deser steden int corte maer te roeren: welcke behoorlijcke ende rechtuaerdighe eerghiericheyt ooc oorsake schijnt gheweest te zijn, dat dese druc-
{==3r==} {>>pagina-aanduiding<<}
kerije alhier (als een spruyte wt de wortel van een oude bome) van nieus weder opghecomen ende begonnen is. Vvant het is dicwils ghebuert dat de burgeren hier af by gheualle onderlinghen sprekende hun beclaechden dat anderen dese eere tonrecht genoten: ende dat noch (soo sy seyden) sonder yemants wederseggen, ouermidts dese hanteringhe van niemant in dese stede ghepleecht en werdt. Door dese daghelijcxe clap ist gheuallen dat mijn medeghesellen ende ick (die oyt eerlijcke oeffeninghe bouen ledicheyt beminden) van sinne zijn gheworden een druckerije op te stellen binnen Haerlem: om de stede te eeren, yeghelijck nut te zijn, ende profijt buyten yemants scade te beiaghen. Dit ons voornemen en is van v mijn Heeren (wiens vlijtighe goetwillicheyt d'eere ende den oorbaer deser steden altijt voor oogen heeft) niet alleen niet behindert, maer daer teghen so mildelijck gevoordert, dat sulckdanighe verstandige weldaet allen anderen regenten een onuerganckelijck exempel van bescheyden liefde tot het ghemeene welvaren verstrecken sal. Maer want ic so wel als een burger ende ledeken deser steden, 
{==3v==} {>>pagina-aanduiding<<}
 als oock mede als een gheselle inden druckerije zijnde sulcx int ghemeen ende oock voor my selfs deelachtich ben: heeft mi de natuerlijcke redene ghedronghen eenich teeken van dancbaerheyt te bewijsen: ende dat met d'eerste vruchte (soot wel behoort) soo wel van mijnen eersten arbeyt, als van de Haerlemsche druckerije. Hier toe dan hebbe ick vercoren de drie boecxkens door den hoochwijsen Philosophe ende alder welsprekenste Orator M. T. Ciceronem vanden Officien beschreuen: als die daghelijcx mijnder heeren leuen, wandel ende daet den burgeren het selfde sie voorbeelden, dat dese boecxkens met heylsame ende lieflijcke woorden leerende zijn te weten duecht ende eere. Aengaende de ghemeene maniere vanden vertaelders int prijsen der materien die van hueren Autor ghehandelt werdt, hebbe ick met voordacht ouergeslaghen: alsoo ick wel verstont dat sulcx van my gheensins nae tbehoren ghedaen en mochte werden: ghemerct ooc de welsprekenste geleerde mannen lichtelic met allen vele, maer nemmermeer ghenoech lofs van de lustighe orbaerlijckheyt deser boecxkens segghen en 
{==4r==} {>>pagina-aanduiding<<}
 connen. Mijn Heeren sullen dese mijnen cleynen arbeyt dan ontfanghen (soo ick gantselijc betrouwe) met soo ionstighe gheneghentheyt, als die benaersticht is met vlijtighe goetwillicheyt: die ick noch met grooter ende meerder bediensticheyt verhope te doen blijcken in toecomende tijden, ist dat my de almachtighe God wil sparen: wiens goedertierenheyt ick hertelijcken bidde mijn Heeren in langhe weluarende ghesontheyt te bewaren tot zijnder eeren, ooc tot welvaren vander steden. Amen.


    
    
{==*4v==} {>>pagina-aanduiding<<}

De hoochgeleerde Erasmus van Rotterdam dit boecxken lesende seyt ghedacht te hebben by hem seluen aldus.

Schrijft een Heyden dese dingen tot Heydenen, een werelts mensche tot wereltsche menschen? maer welcke rechtuaerdicheyt oft billicheyt is in dese leeringen om wel te leuen? welcken heylicheyt, welcken louterheyt, welcken waerheyt? hoe comt alle dit metter naturen ouer een? hoe ongevalscht, hoe wacker ist al? hoedanigen herte eyscht hy hier vanden regenten? wat wonderlijcker ende minlijcker gedaente van duechden stelt hy hier voor ooghen? hoe vele dingen, hoe heylichlijck, ia hoe goddelijc leert hy hier hoemen alle menschen om niet helpen sal, der sielen onsterflijcheyt, ende den dinghen te versmaden om de welcke de ghemeenen hoop &c.

§ Dit voorgaende is ghenomen wt eenen brief van Erasmo gescreuen aen een pensionaris van Antwerpen genaemt Iacob Tutor: aenden welcken de selfde noch int laetste van eenen anderen brief vant selfde boeck schrijft in deser wijsen,

{==*5r==} {>>pagina-aanduiding<<}

Daeromme vemane ick v mijn waerde Iacobe dit daggeken altijt inder hant te dragen. Het is wel cort, maer sodanich, datmen met de Vulcanische wapenen, die de Homeriaensche Achilles oft de Virgiliaensche AEneas droeghen, niet beter versorcht en is: want het meer vroomheyts is tegens de sonden dan teghens de menschen te strijden: also een Grieck wel ghescreuen heeft, dat de menschen met gheen gheweer bat ghewapent en werden dan metter duecht. Ende alhoewel ghy inde ruyme ackeren der bescreuen rechten weeldige vruchten maeyt: so salt v nochtans dit ackertgen alleen, hoe wel het seer cleyn is, al tsamen oueruloedelijc voortbrenghen: ist maer dat ghijt naerstelijcken bouwet. Hier muechdy de cruyden plucken die so crachtich zijn van sope, dat ghi daer mede midden door de monstren totten gulden Vliese sult moghen gheraken. Nerghens en suldy ooc anders vinden het Homerische cruyt Moly genaemt: twelck soo seer quaet om vinden, ooc een ghereede raet tegens alle Circes touerijen is. Hier muechdy mede plucken het gulden spruytken oft tgulden tacxken, dat alle v aen-
{==5v==} {>>pagina-aanduiding<<}
slaghen soo wel sal doen ghelucken, dat ghy ooc veylich inder hellen soudet mogen gaen. Dits de Godlike fonteyne van eerbaerheyt, die haer in vier stromen verspreyt: welcke dranck v niet alleen luydruftich (soot met Aonio ghinc) maer oock mede onsterflijck sal maken: ghy sult oock, als een tweede Achilles teghens alle tgheschut der fortuynen onquetselijck werden, ist dat ghy v dickwils badet in des vloeden, &c.


    
{==*6r==} {>>pagina-aanduiding<<}

De vertaelder totten Leser.

Hoe groote naersticheit, moeyte, arbeydt ende coste byden hoochduytschen gedaen wert, vriendelike Leser, om henluyder tale te verbeteren, is wel van vele geleerde verstanden (die den grooten oorbaer verstaen van sherten meninge met eygentlijcke woorden te vertolcken) gemerct ende ghepresen, dies sy ons oock met goede redene straffen ende lasteren als roeckeloose versuymers der begrauen rijcdommen onser nederlantscher talen: maer dat sulcke inden handen (somen seyt) spouwen ende wercx beginnen souden om onse sprake te beteren, van vreemde woorden te reynighen, van verdoruene te ghenesen, ende met haren eyghen natuerlijcken aert te eeren doort afschuymen, wtmonsteren ende wech bannen vande latijnsche, walsche ende vreemde woorden: dat sy oock daer teghens vlijte souden doen om door henluyder grooten name van gheleertheyt het oude vergeten ende versleten nederlantsce 
{==6v==} {>>pagina-aanduiding<<}
 duytsch weder int ghebruyck te brenghen, is soo verde te soecken dat sulcke oock meest de verderuers ende misbruyckers onser talen zijn. Vvant selden werden eenighe boecken vertaelt oft gheschreuen vanden ongheleerden, maer veel al vanden geleerden, de welcke het latijn meest al leeren eer sy hun moeders tale connen: dies hunlieden int dichten oft verduytschen der boecken oock dickwils duytsch, om hueren sinne wel wt te beelden, ontbroken moet, ende behelpen sich dan flucx om tghemack, met Latijn, walsch oft met ander talen die hun bat condt zijn: daer dan ooc nootsakelijck een mengsel van spraken ende een rechte Babilonische verwerringe wt geboren werdt. Dit heeft onse nederlantsche sprake binnen veertich iaren herwaerts alsoo verkeert ende gheraetbraect: dat sy meer gemeenschappe heeft metten Latijnen ende Franchoysen, dan metten hoochduytschen, daer sy wt ghesproten is: dies sy oock vanden slechten borgheren ende huysluyden, die Latijn noch walsch en connen, nauwelijcx half vestaen en werdt. Doet dit dit nederlantsche tonghe niet schandelijck stameren? De Prince laet 
{==7r==} {>>pagina-aanduiding<<}
 zijn Maiesteyts geboden metter clocken slach int openbare vercondighen om dat die van elck man gheweten souden werden: men roept int eynde ghemeynlijck elck segghet den anderen voort, op dat yeghelijck voor schaden ghewaerschouwet mach zijn: maer hoe sullen sy hun voort ouertreden wachten, die sheeren gheboden niet en verstaen? hoe sal een nederlander, sonder walsch oft Latijn te connen, verstaen moghen den sinne van dese ende deser ghelijcke woorden. Ten eynden dat niemant en pretendere actie van ignorantie: waert hier so swaer om seggen, op dat hem niemant en ontschuldige met onwetenheyt der saken? het is wel so dat ons sprake door onser voorouderen onachtsaemheyt in desen al met eenighe wonden ende ghebreken verleemt ende in sommighe leden by nae ongheneselijck is: soo datmen al woorden vint als nature, conscientie, glorie ende dier gelijcken diemen qualijc alsoo verduytschen can datse recht verstaen souden werden: maer salmen dan om dese leemten te verschoonen de gesonde leden ooc mede noch verleemden? Tis nv also verde gecomen dat veel ionge scrijuers een woort Franchoys 
{==7v==} {>>pagina-aanduiding<<}
 oft Latijns verstaende sulcdanighe vreemde lappen voor een welstant ende beuallijcke chieraet opten mantel onser spraken brodden, recht oft een heerlijcke ende rijckelijcke sake waer sonder noot vreemt behulp te bedelen: twelck oorsake is dat menich fijn burgher ende boer het vonnisse zijnre saken aenhorende, ia oock selfs lesende sulcx soo luttel verstaet, dat hy dan noch niet en merct oft hem mede oft tegen gaet, maer als een onduytsche noch wel een verduytscher tot dit duytsch (God wouts) behoeft te hueren. De schade van dit misbruyc is met verstandighe ooghen te recht ingesien vanden edelen Heere, Heer Ian vander werue: die met zijn tresoor der duytscher talen bestaen heeft als een eenige Hercules desen driehoofdighen Cerberum eerst te bestrijden: ende heeft my ooc verstout (die mede ons tale eens gaerne verchiert sage in haer selfs pluymen) teghens tghemeene misbruyck te ghebruycken sommige woorden als al gemeen voor generael, verlijckinghe voor comparatie: gesellicheyt voor societas, &c. die nv om d'ongewoonte wat hardt schijnen: alsoo nochtans dat ick veel oude woorden, die wel goet, maer 
{==8r==} {>>pagina-aanduiding<<}
 out duytsch zijn, als zege voor victorie, byspel voor exempel, grontvest voor fondament, grootachtbaerheydt voor authoriteyt met meer dier gelijcken achter ghelaten hebbe, op dat dese Ciceronische soeticheyt door de hartheyt haerder ongewoonte niet ghequetst en soude werden: hoe wel ic die noch metter tijt al dencke te gebruycken, ist dat my de Heere spaert, ende mijn arbeydts luste verwackert werdt door v goetwillicheyt ionstighe leser. Beroerende het nauolgen van des schrijuers meyninghe, die hebbe ick, na mijn cranc vermoghen, vlijtelijc ende getrouwelijc geuolcht: hoe wel my de verscheydenheyt vande latijnsche drucxelen oft boecken dicwils int nauolghen van d'een oft d'ander twijfelachtich gemaect hebben. Is hier inne dan eenichsins ghedoolt, dat wilt goetlijc int goede beduyden, ende dencken dat dolen menschelic is, ende dat ic om v dienste te doen het lasteren, straffen, ende verachten vanden berispers soo willich ghetroost ben: als ick dit gaerne met dienstwilligher herten ter eeren Godes ende tot uwen oorbaer verduyscht hebbe. Vaert wel.


    
{==*8v==} {>>pagina-aanduiding<<}

Het Boeck spreect.


Ghy edel bykens spoet v hier by 
Trect, suycht en swelcht na lusten vry 
Den honich wt my 
Door v keelkens reyn, suyuer en soet. 
Maer wech ghy venijnighe buycken 
Die gal' wt mijn soetheyt comt suycken: 
Door v misbruycken 
Verkeert mijn dou' in bittere roet: 
Want ick ben den quaden venijn int bloet 
En den goeden goet. 





    
{==1r==} {>>pagina-aanduiding<<}

M.T. Ciceronis eerste boeck vanden Officien.

§ Voorreden vant eerste boeck der officiek van M.T.C. gheschreuen aen sinen sone Marcus Cicero.

Alhoewel ghy (lieue zoon Marce) nv een iaer lanck v meester Cratippum gehoort hebt, ende dat noch binnen Athenen, dies ghy met Philosophische onderwijsingen ende leeringen oueruloedelijck voorsien behoort te wesen: soo door de groote gheleertheit ws meesters, die v geleerder mach maken, als door des stadts vermaertheyt, wiens exempelen v verbeteren moghen: heuet my nochtens goet gedocht, dat ghy oock mede v naersticheyt doet om ghelijc te werden in beyde spraken: als ick, die altijt tot mijnen profijte beneuens het Latijn het Griecx oock ghebruyct hebbe, ende dat niet alleen inde Philosophie, maer oock in mijn oeffeninghe van wel segghen. Daer toe ick (so tschijnt) den onsen geen cleyn behulp gheweest en ben: so dat niet alleen 
{==1v==} {>>pagina-aanduiding<<}
 de ongheleerden inder Grieckser spraken, maer oock de gheleerden hun daer door yet wat om wel segghen ende te oordeelen vecreghen wanen. Aldus sult ghy leeren vande ghene die nv ter tijt de Prince der Philosophen is: ende leert soo langhe als ghy wilt: maer soo langhe behoort ghy te willen, als ghy v het vorderen uwer leeringhen niet en beclaecht. Maer ghy sult int lesen van dese mijne dinghen die niet vele vande Peripateticis en verschillen (want ick soo wel een Socraticus als een Platonicus zijn wil) v selfs oordeel vande saken ghebruycken, dat ick v niet en verbiede. Ghy sult v Latijnsche tale, int lesen van desen rijcker maken: twelck ick niet en wil datmen vermetelijck achte gesproken te zijn. Vvant hoe wel ic anderen het verstant om te Philosopheren toe geue: so en schijne ick my nochtans niet met onrecht toe te schrijuen, tgheen dat de rechte eyghenschappe is van een welsprekende, te weten bequamelijck, bescheydentlijck ende chierlijck te connen segghen: want ick in die leeringe al mijn tijt ouergebracht hebbe. Daerom ick v (mijn Cicero) hertelijcken vermane, dat ghy neerstelijcken wilt lesen, niet alleene mijn Orationes, maer ooc dese boecxkens van Philosophie: welc by die (vol na) te gelijcken zijn. Die Ora-
{==2r==} {>>pagina-aanduiding<<}
tien zijn wel wat crachtiger, maer dese gematichde maniere van segghen en is niet te verachten, ende dat, ouermits ic niet en sie datter oyt Griecke in beyde dese manieren van segghen ghearbeyt heeft: alsoo datter nyemant soo wel dees stille rustighe maniere van spreken gehanteert en heeft, als die twistighe orationes ter vierscharen. Ten ware dat Demetrius Phalereus onder dit ghetal mach gerekent zijn: twelck wel een subtijl, maer gheen crachtich oratoor ofte welspreker is: nochtans soet, soo datmer een iongher Theophrasti in kennen mach. Ick heb beyde dese manieren van segghen gheoeffent: hoe veel ick in beyde ghevordert hebbe, sullen anderen oordeelen. Ick vermoede oock, indien Plato dese maniere van wel segghen voor recht hadden willen bestaen, dat hijt alder treffelijcxste ende oueruloedichste soude hebben connen doen: oock mede indien Demostenes tgene hem van Platone gheleert was, wel onthouden ende hem onderwonden hadde te handelen, dat hijt chierlijck ende claerlijcken gedaen soude hebben. Tselfde houde ick mede van Aristotele ende Isocrate: de welcke elcx hem verlustighende int zijne, dander maniere versmaden. Maer als ic voorghenomen hadde op dese tijt wat, ende noch veel dingen namaels, tot v te scrijuen, 
{==2v==} {>>pagina-aanduiding<<}
 soo heb ick met sulcx willen beghinnen: dat v ioncheyt alder bequaemste, ende voor mijnen persone alder eerlijcxste ware. Vvant onder vele treffelijcke ende nutte saken inde Philosophie, die naerstelijc ende rijckelijc vande Philosophen gedisputeert zijn: soo duncken my, die door henluyden van d'officien bescreuen ende gheleert zijn, alder breetste te strecken: want geen deel leuens en mach het officie ontberen, noch ghemeen saken, noch eyghen saken, noch gherechts saken, noch huyslijcke saken, weder oft ghy met v selfs oft met anderen handelt: ende in t'onderhouden van dien is alle eerbaerheyt des leuens, maer int versuymen alle schande gheleghen. oock mede is dit, een ghemeen materie geweest van alle Philosophen. Vvant wie soude hem seluen een Philosophum derren noemen, als hy gheen leeringhe van d'officien voort en brachte? Maer men vint leeringhen van sommighe die eenderhande goet ende quaet voortstellende alle Officium verkeren. Hy roert de Epicureen, die in de wellust salicheyt stellen. Vvant die t'opperste goet scheyt vander duecht, die dat in eyghen bate ende niet inde eere en stelt: dese (indien hy eens ghesint blijft, ende niet somtijts door goetheyt der natueren verwonnen en werdt) en mach nyemants vrient zijn: noch en sal oock gheen rechtuaerdicheyt noch miltheyt moghen han-
{==3r==} {>>pagina-aanduiding<<}
teren. Vvant seker nyemant, die pijne voor tmeeste quaet acht, sterck en mach wesen: soo en mach ooc die ghene, die de wellust t'opperste goet waent, gheensins matich zijn. Het welcke (niet teghenstaende der saken claerheyt gheen bewijsinghe en behoeft) nochtans elders van my ghedisputeert is. Dese leeraers dan, en moghen niet met allen spreken van d'officien: ist dat si haer selfs ghelijck willen blijuen. So en moghen oock gheen leeringhen van eenighe officien voortgebracht werden, die seker, vast ende metter natueren ouer een dragen: dan vanden genen die daer leeren datmen d'eerbaerheyt alleen, oft die leeren, datmense bouen al om haer selfs willen behoort te begheeren. Dit is eyghentlijck de leeringhe vanden Stoycienen, vanden Academyenen ende vanden Peripateticienen: want de meeninghe van Aristone, van Pyrrhone ende van Herillo al ouer lange verworpen is. Die nochtans met recht van d'officien wel souden hebben moghen disputeren: hadden si eenighe verkiesinghe der dinghen achterghelaten: tot eenen wech ende toeganck vande vindinghe der officien. Alsoo sal ick voor dese tijt, ende in dese materie, aldermeest de Stoicos na volghen: niet als een vertaelder, maer sal (soo ic plach) na mijn goetduncken ende belieuen 
{==3v==} {>>pagina-aanduiding<<}
 wt henluyden fonteynen scheppen, so veel alst my goetduncken sal.


Beschrijuinghe vant Officie. 
Het eerst Capit.

Ende want alle mijn disputatie vant officie sal zijn: so wil ic eerst bescrijuen wat officium is: twelc my verwondert van Panetio achter gelaten te wesen. Vvant alle voornemen dat met reden van eenige sake bestaen werdt, behoort wt die beschrijuinghe des dings te spruyten: op datmen verstaen mach, wat dat sy, daermen af disputeren wil.


Deylinghe der Officien. 
Het ii. Capit.

Men vint tweederley officien, waer af het eene strect tot het eynde van alle goeden: het ander bestaet in leeringen, door welcke sleuens gebruyck aen allen canten wel geschict werdt. Het eerste is van deser aert, te weten oft alle officien volcomen zijn: oft het eene officie niet meerder en is dan het ander: ende dierghelijcken. Maer de ander officien, daermen leeringhen af schrijft, reycken ooc tot het eynde van alle goeden: hoe wel men sulcx minder merct, ouermits dese meer tot onderwijsinge des gemeenen leuens schijnen te strecken: van-
{==4r==} {>>pagina-aanduiding<<}
den welcken ic in dese boecxkens handelen wil. Daer is ooc noch een ander deylinge der officien: want men noemt het eene middelbaer, ende tander volmaect. Het volmaecte (meyn ic) heeten wy oprecht: het ander ghemeen. Ende dit beschrijftmen also, dat het geen dat recht is, een volmaect officie is: maer tmiddelbaer officie, seytmen dat te zijn, daermen goede bewijselijcke redene af mach gheuen, waeromme dattet ghedaen is.


Vant beraet int verkiesen der dingen. 
Het iii. Capit.

Panetius seyt dattet versinnen oft ouerwegen vant beraden, driederley is. Vvant men twijfelt oft tgene daermen hem inne beraet eerlijck is om ghedaen te werden, dan oft schandelijck is: In welck ouerweghen, tghemoet dicmael in contrarie meyninge getrocken wert. Ooc mede ondersoect ende beraet men hem of tgeen datmen bestaen wil, ooc bequaem is om den orbaer ende vrolicheyt te vermeerderen: oft tot rijcdom, macht ende name mach vorderen: om hem selfs ende zijn vrienden te mogen helpen. Vvelcke beradinge al tzamen int ouerleggen vanden orbaer staet. De derde maniere van twijfele is, als tgene dat nut schijnt, teghen d'eerbaerheyt scijnt te vechten. Vvant als de 
{==4v==} {>>pagina-aanduiding<<}
 profijte aen deen zijde schijnt te trecken, en d'eerbaerheyt aen dander zijde schijnt te roepen, soo wert het ghemoet int beraden ghedeylt: ende is sorchvoudich int twijfelachtighe ouerlegghen. In dese deylinge (hoe wel dattet een groot ghebreck is, yet int deylen ouer te slaen) zijn twee dingen vergheten. Vvant men placht niet alleen te ouerlegghen, welck eerlijck oft schandelijck is: maer ooc welck van twee voorghestelde eerlijcke saken, het eerlijcste is: soo mede welck van twee voor ghehoude nutte saken, het nutste is. Alsoo vintmen datmen tgene hy aen drien achtet gedeylt te werden, aen vijuen behoort te deylen. Daeromme staet eerst te ouerlegghen van d'eerbaerheydt, ende dat op twee manieren: daer na (op gelijcker wijsen) vanden oorbaer: ten laetsten de verghelijckinge vant eene teghens het ander.


Vande gauen der naturen. 
Het iiii. Capit.

Inden eersten is alle dieren vander naturen ingeplant, dat si tleuen ende lichame beschermen, ende vlieden alle tghene dat hun schadelijc schijnt te wesen: ooc mede dat elck tghene hem nootdruftich is, weet te soecken ende te vecrijgen: als voetsel, wooninghe, ende diergelijcken. Nv is ooc 
{==5r==} {>>pagina-aanduiding<<}
 de gheneghentheyt van vereeniginghe, om voort te teelen gemeen in alle dieren: van ghelijcken de besorghinge ende opvoedinghe van de geteelde dierkens. Dan tusschen den mensche ende een beest is dit groote onderscheyt, dat een beest (soo vele alst door tgheuoelen beweecht wert) hem alleenlijc voecht tot het gene dat voor oogen ende tegenwoordich is, luttel bewegens hebbende van tvoorledene oft toecomende: maer de mensche, ouermidts hy redelijck is, het veruolch der dingen aenmerct, der dingen oorsaken met haren voortgange siet, als ooc (want hem tvoorleden niet verborghen en is) dat met ghelijckenissen teghens malcander hout, ende tghene dat toecomende is, aen het teghenwoordighe voecht ende schict: soo verstaet hy lichtelijck den gheheelen loop des leuens, ende bereyt alle dat hem nootdruftich is, om dat wel te leyden. Die selfde nature maect ooc door crachte vande redelijckheyt, vrientschappe tusschen den menschen, diese metter spraken ende leuen verselt: ende baert eerst inden menschen een sonderlinge liefde tot die van haer gewonnen zijn: si drijfter oock toe datse met malcanderen vergaderen, ende deen dander onderlinghen eere en ghehoorsaemheyt bewijsen: waer door si ooc naerstich zijn om cost ende cleedt 
{==5v==} {>>pagina-aanduiding<<}
 te besorghen, niet alleen voor hun selfs, maer voor wijf, kint, vrienden, ende die onder hun bescherminge staen. Vvelcke sorchvuldicheyt de herten verwect, ooc vromer maect om haer saken te doen. Ondersoeckinghe des waerheyts is den natuerlijcken aert der menschen. Ende in sonderheyt soo is de ondersoeckinghe ende het nasporen vander waerheyt, den rechten aert ende eyghenschap des menschen. Daeromme als wy vrij zijn van nootlijcke sorchvuldicheyt, so begheeren vvy yet te sien, te hooren, oft te leeren ende achten de kennisse der verborghen oft wonderlijcke saken, noodtruftich om salichlijcken te leuen. Vvaer wt te mercken is, dat alsoo wat waerachtich eenvuldich ende louter is, ooc alder bequaemste is, voor smenschen nature. By dese begeerte om de waerheyt te kennen is gheuoecht eenrehande gheneghentheyt totter heerschappien: alsoo dat een wel geschict gemoet niemant en wil ghehoorsamen, dan den ghenen die na den orbaer rechtelijck ende wettelijck beueelt, leert oft gebiet: waer wte dan voort coemt de grootmoedicheyt des herten, ende de versmadinghe der aertscher dinghen. Het en is oock seker gheen cleyne cracht der natueren ende vande redene, dat dit dier alleene verstaet wat de ordene is, wat betamelijck is, ende wat de rechte mate is in woorden ende wercken. Also en merct 
{==6r==} {>>pagina-aanduiding<<}
 oock gheen ander dier de schoonheyt, bequaemheyt, ende gheschictheyt vanden dingen die in tghesichte verschijnen. Als dan de nature ende redene de gelijckenisse deser dinghen vanden vterlijcke ooghen brengen inden oogen des gemoets, so acht hy noch veel te meer op de scoonheyt, stantuasticheyt ende goede ordeninge in alle zijn raet ende daet: ende hoedt hem dat hy in alle sine meyningen ende wercken, niet onbetamelijcx, schandtlijcx, noch verachtelijcx en denct ofte doet. Vvaer wte dan onspringt ende geboren werdt het gene dat ic soecke, te weten d'eerbaerheyt. Het welcke (al en waert niet vermaert) nochtans eerlijcheyt is: dat oock lofwaerdich is, al en waert van niemandt ghepresen, ende dat wt zijn selfs nature. Aldus siedy hier (o soon Marce) de ghedaente van d'eerbaerheyt: de welcke (indien sy metten ooghen mochte aenschout werden) een vvonderlijcke liefde (soo Plato seyt) tot der wijsheyt in ons soude verwecken.


Vande vier hooftduechden. 
Het v. Capit.

Maer alle dat eerlijck is, spruyt wt een van dese vier deelen: want het is gheleghen in die clare kennisse der vvaerheyt en cloecheyt: oft inde bescherminghe van 
{==6v==} {>>pagina-aanduiding<<}
 tmenschelijcke geselschappe ende ghemeen vrede, een yeghelijck tzijne gheuende, ende in ghetrouwicheyt der beloften: oft in grootmoedicheydt ende onverwinlijcke vroomherticheyt: oft in goede mate ende ordeninge van alle datmen seyt oft doet, daer de manierlijcheyt ende maticheyt inne begrepen zijn. Ende alhoewel dese viere groote gemeenschap met malcander hebben ende onderlingen seer in een geknoopt zijn: so vlieten nochtans wt elc van dese, sekere manieren van officien. Alsoo is int deel dat eerst beschreuen is (daer inne ick de wijsheyt stelle) nasporinghe ende vindinghe vander waerheyt: twelck het eyghen ende behoorlijck werck is van dier duechden: ghelijck die ghene met recht alderwijsste ende verstandichste gheacht wert, die alder best de nauste waerheyt in alle saken doorsiet, ende diese scherpste ende snellijcste mercken, verstaen, en die redene daer af verclaren can. Also is waerheyt de materie, die vande wijsheyt ghehandelt werdt, daerinne wijsheydt begrepen is ende bestaet. Dander drie duechden, sien op de dinghen diemen in dit leuen behoeft: omme die te vercrijghen, ende tvercregen te beschermen: op dat d'eendracht ende vrientschappe byden menschen mach onderhouden werden. De grootmoedicheyt ende 
{==7r==} {>>pagina-aanduiding<<}
 vroomherticheyt, openbaren hun so int vermeerderen ende couveringe van rijcdommen voor hen selfs ende voor den sinen: als ooc (maer hier aldermeest) in tverachten deser dinghen. Maer de ordeninghe, stantvasticheyt, bescheydenheyt ende deser ghelijcken, zijn so van aert, datse inde beweghinghe des ghemoets niet alleen bestaen en moghen: maer moeten een werckinge met haer hebben. Ghebruycken wy dan mate in onsen wercken, soo leuen wy ordentlijck, eerlijck ende betamelijck.


Vander wijsheyt. 
Het vi. Capit.

    Onder dese vier deelen, in welcke ick voor de nature ende crachte van d'eerbaerheyt ghedeylt hebbe, betreft de eerste aldermeest de menschelijcke nature: de welcke in kennisse der waerheyt bestaet, want wy al tsamen getrocken ende geleyt werden totter begheerlijcheyt van kennisse ende wetenheyt: ende achtent heerlijck dat wy anderen in vestant te bouen gaen: maer missen, dolen, niet weten, en bedroghen te vverden, houden vvy voor quaet, oock voor schandelijck. In de natuerlijcke ende eerlijcke aert van dese duechden, zijn tvvee gebreken te vermijden: het eene is dat vvy gheen onbekende dingen voor 
{==7v==} {>>pagina-aanduiding<<}
 bekende en aenuaerden ende die roeckeloos toe vallen. De dese faute wil vlieden (twelc wy alle te samen behoren te vvillen) moeter vvel tijt toe nemen ende naersticheyt ghebruycken, om de saken vvel te aenmercken. Het ander is, als yemandt te seer groote naersticheyt ende moeyte hanghet aen dingen die duyster, svvaer, ende onnootdruftich zijn. Dese ghebreken gheschout zijnde, prijstmen sulckdanighe arbeydt te recht, die tot eerlijcke saken ende vvetenheyt (die sorghe ende moeyte vvaerdich is) besteet vverdt. Alsoo heb ick C. Sulpitium lofvvaerdich te vvesen ghehoort in Astrologia: Sextum Pompeium selfs gekent in de Geometria: veel anderen in Dialectica: noch veel meer in de rechten. Alle vvelcke consten bestaen int ondersoecken vander vvaerheit: maer is nochtans onbehoorlijc ende tegens officie, te laten (door te naerstich aencleuen deser consten) tghene datmen anders te doene heeft. Vvant alle het lof der duechden bestaet inde vverckinghe: vvaer af men nochtans dicmael rust, ende vvy hebben veel vvederkeringhen totter consten: oock mach ons des ghemoets bevveghinghe, dat nemmermeer en rust, in d'oeffeninghe onser ghedachten sonder onsen arbeydt onderhouden. Vvant alle bedenckinghe ende bevvegin-
{==8r==} {>>pagina-aanduiding<<}
ghe des ghemoets becommert hem in tberaden van eerlijcke ende behoorlijcke saken, om vvel ende salichlijcken te leuen: oft in oeffeningen van consten ende vvetenheyt. Dit sy dan gheseyt van d'eerste fonteyne der officien.


Van rechtuaerdicheyt. 
Het vii. Capit.

Onder dander drie streckt dese alderbreetste, door vvelcke de eendrachticheyt by den menschen, als vol nae in een ghemeenschap van leuen onderhouden vverdt: ende heeft tvvee deelen. Het een is rechtuaerdicheydt, in haer hebbende den heerlijcsten glants der duechden, daer door men de menschen goet noemt: dese heeft goetdadicheyt tot een gesellinne, diemen ooc goedertierenheyt ofte miltheyt mach noemen. Voor al bestaent de rechtuaerdicheyt, dat si niemandt en beschadighe: ten vvaer si door ghevvelt veroorsaect vvare. Daer nae dat si ghemeene dingen geniete als gemeene, ende eygene als eygen. Doch en isser geen dinc van naturen yemants eygen: maer het vvert gheeygent, oft doort innemen der ouders, die voormaels in ledige onbevvoonde landen quamen: oft door victorie, als diet met crijchsrecht besitten: oft door wet, verlijckinge, voorwaerde, oft lotinge. 
{==8v==} {>>pagina-aanduiding<<}
 Alsoo comet datmen den acker Arpinas noemt der Arpinaten acker, ende Tusculanus der Tusculaners: van ghelijcken ist met de beschrijuinghe van yeghelijcx besittinghe. Aldus, nv een yeghelijc vvat eyghens heeft aen den dingen, die eerst vvter natueren ghemeen vvaren: so sal elck, dat hem toe gheuallen is, behouden. Hieromme soo vvie meer dan tzijne begheert, die breect het recht vande menschelijcke eendrachticheyt oft gesellicheyt. Maer vvant vvy (soo Plato suyuerlijck gheschreuen heeft) niet alleen voor onsseluen geboren en vverden, maer ons vaderlant een deel rechts tot ons heeft, ons ouders een deel rechts tot ons heeft, ons ouders een deel, oock ons vrienden een deel: ende (soo de Stoycienen seggen) alle dingen opter aerden tot smenschen ghebruyck voortcomen, maer dat de menschen alleen om der menschen vvillen gheboren vverden, op datse onderlinghen deen dander souden nut zijn: soo behooren vvy de nature als ons leydtsman te volghen, ende gemeene nutheyden met vvisselinghe van officien al gheuende ende ontfanghende int ghemeen te brenghen: om soo met consten, so met vlijte, soo met ghelt, de ghemeensame gesellicheyt der menschen onder de menschen te beuestighen.



{==9r==} {>>pagina-aanduiding<<}

Van gheloue oft ghetrouheyt. 
Het viii. Capit.

Ghetrouheyt is het fondament vander rechtuaerdicheyt: dat is een bestandighe waerheyt van vvoorden ende voorvvaerden. Ende hoe vvel dat hardt luydt voor de sommighen, sal ick nochtans de Stoiciens volgende derren ondersoecken van vvaen de vvoorden ghecomen zijn, daer doort ooc gheloof heet, als daermen gheeft datmen looft.


Van tweederley aert van onrechtuaerdicheyt. 
Het ix. Capit.

Daer zijn tweederley manieren van ongerechticheyt. D'een is alsmen yemant onrecht doet: d'ander alsmen macht heeft d'onschuldige te verlossen, van t'ghewelt dat hem geschiet ende men dat niet en doet. Vvant die door toren oft ander verstoringhe ontsteken zijnde yemandt onrechtelijcken ouerualt, schijnt ghevveldich de hant te slaen aen sinen gheselle: mae dies macht hebbende den veronghelijcte niet en beschermt, noch het gevvelt en wederstaet, is alsoo schuldich, als oft hy zijn vaderlandt, zijn ouders oft zijn ghesellen ter noot verliet. Maer ongerechticheden oft 
{==9v==} {>>pagina-aanduiding<<}
 boosheden die met voordachten moede yemant om te beschadighen ghedaen werden, spruyten veel maels wt vreesen: so dat die gheen, die een ander wil beschadigen, sorcht, indien hijs niet en dede, dat hem yet quaets opcomen soude. Maer den meesten hoop doen anderen onrecht, op dat si tgene si begheerden verweruen moghen. In welck ghebreck de ghiericheydt haer seer openbaert. De rijckdommen vverden eensdeels tot den noodtruft des leuens, eensdeels om tgheniet der vvellusten begheert: maer de begheerlijcheyt van rijcdommen der gheenre die wat grooter van moede zijn, strect om weldaet te moghen verghelden ende anderen haer miltheyt te betoonen. Alsoo seyde onlancks Marcus Crassus dat hi niet rijck ghenoech was een ouerste der Romeynen te zijn: diens incomsten niet genoech en waren het Roomsche crijchsvolc te voeden. Oorsake van ghiericheyt. Vvant de heerlijcke toerustinghen verlustighen met die chierlijcke oueruloedicheyt in spijse ende cleedinghe: wt welcke dinghen d'oneyntlijcke gheltghiericheydt gheboren is. Die verbeteringhe van zijns selfs goet is niet te lasteren, als die niemandt schadelijck en is: maer t'onrecht moet altijt vermijt zijn. Doch daelt elck meest ter ongherechticheyt als de begeerten van glorie ende eere 
{==10r==} {>>pagina-aanduiding<<}
 in haer rijsen. Ennius seyt de regeringe en heeft gheen oprechte trouwe noch gesellicheyt, twelc wat meerder in heeft. Vvant alle wat soodanich is, datter niet vele tseffens en moghen wtghesondert ende heerlijck in schijnen, baert soo vele twists, dat in sulcke saken niet swaerders om doen en valt, dan vriendelijcke ghesellicheyt te lijden. Het welck de vermetelheyt van C. Cesare onlancx wel te recht bewesen heeft: die om alleen te regeren (soo hem zijn verdoolde wane voor ghebeelt hadde) alle Godlijcke ende menschelijcke rechten schende ende verkeerde. Het is verdrietich in dese dingen, dat gemeenlijc d'alder grootmoedichste herten ende doorluchtichste gheesten vol begheerlicheden steden van glorie, eere, macht ende regeringhe. Dies men hem te meer behoort te wachten om hier inne niet te sondighen.


Dat d'een ongherechticheyt meerder is dan de ander. 
Het x. Capit.

Maer daer is groot onderscheyt in alle ongherechticheyt, oft si door eenderhande verstoornisse comt ende en gheduert niet langhe: dan vvt voorraet ende puere moetvvillicheyt. Die vvt eenighe 
{==10v==} {>>pagina-aanduiding<<}
 haestighe bevveghinghe gheschieden, zijn lichter dan die met voordachticheyt ghedaen vverden. Maer dit sy nv ghenoech van onrecht te doen.


Van d'ander ongerechticheyt, te weten alsmen den veronghelijcte niet en helpt. 
Het xi. Capit.

Daer plaghen veel oorsaken te vvesen, vvaer door men t'beschermen der bedructen ende zijn officie verlaet. Vvant oft si ontsien yemants vyantschappe: oft den arbeyt: oft de costen: oft het coemt door haer versuymelheyt, door haer traecheyt, oft door haer ongheschictheyt: ofte si zijn soo seere becommert met haer eyghen saken oft consten, datse de ghene verlaten, die si behooren te beschermen. Hieromme staet te besien dat Plato vanden Philosophen seyt: te vveten datse soo naerstich zijn int naesporen vander vvaerheyt, datse oock die dinghen (daer al de vverelt om tvvist ende strijdet) voor niet achten ende versmaden: oft oock ghenoech is dat hijse daeromme rechtuaerdich noemt. Aengesien dese d'eene maniere van ongherechticheyt vermijdende, so datse niemant onrecht aen en doen noch en beschadigen, in 
{==11r==} {>>pagina-aanduiding<<}
 d'ander ongerechticheyt vallen. Vvant als si becommert zijn metter leeringhen, verlaten si die ghene die si mochten ende behoorden te helpen. Also achten si datmen tot ghenen state en behoort te gaen, dan daer toe ghedvvonghen zijnde: hoe vvel dat beter vryvvillich soude gheschieden. Vvant het ghene dat vvel gheschiet, is dan rechtuaerdich, alst willich gheschiet. Daeromme noemtmens rechtuaerdich, dats vaerdich tot het recht. Men vinter ooc die (oft om den orbaer van haer selfs huys, oft door eenderhande haet tot den volcke) segghen, datse haer eyghen saken doen, op datse niemant en souden schijnen te veronghelijcken: de vvelcke als si hun van d'een ongerechticheyt vvachten in d'ander comen. Vvant si verlaten de gemeenschap des leuens: so dat niemant eenighe hulpe, bystant, oft weldaet van sulcke en gheniet. Ghemerct hier dan die tvveederley aert van ongerechticheyt, met haer beyder oorsaken verclaert zijn: ende ooc hier voor gheseyt is, waer inne d'onrechtuaerdicheyt bestaet: soo mach elck lichtelijck mercken (indien zijn eyghen liefde hem niet en bedriecht) vvat tot allen tijden zijn officie is. Tis vvel soo dattet lastich is ander luyden saken te besorghen: hoe wel de Terentiaensche Chremes gheen menschelijcke saken (soo hy selfs een mensche was) vreemt van hem en achte, maer noch-
{==11v==} {>>pagina-aanduiding<<}
tans ouermits ons de dinghen, die ons selfs vorderlijck oft schadelijck zijn, meer ter herten gaen, dan dat ander luyden nut oft hinder is, als dat wy van verre aenschouwen: soo oordeelen vvy anders van anderen dan van ons selfs. Daeromme ghebieden si rechtelijcken, die yet verbieden te doen, vvaer inne men noch tvvijfelt oft recht oft onrecht is. De gherechticheyt is claer van haer selfs: maer alle twijfele beteekent ende gheeft te kennen, datter ghedachten zijn van ongherechticheyt.


Vanden toeuallen die dicmael d'officien doen veranderen. 
Het xii. Capit.

Nv gheualt het dicmael, dat die dingen die eenen rechtuaerdighen man betamen, door den tijt verkeren ende gheheel int contrarie veranderen: ghelijck alsmen tgheen datmen in bevvaernisse ontfangen heeft, vveder behoort te gheuen. Maer salmen dat oock vervvoede menschen weder gheuen? soo mede, het beloofde te volbrenghen ende de dinghen die vvaerheyt ende trouwe aengaen onder wijlen te versaecken ende niet te volbrenghen, is somtijts oprechte rechtuaerdicheydt. 
{==12r==} {>>pagina-aanduiding<<}
 Hier inne behoortmen hem te schicken nae tghene ick voor gestelt hebbe in tfondament van rechtuaerdicheyt. Eerst dat niemandt beschadicht en werde: daer nae dattet totten ghemeen oorbaer strecke. Als dese dingen door den tijt veranderen, soo veradnert oock het officie: ende en is niet altijt alleens, ouermits dat gheuallen mach dat beloften ende tvoorsproken te houden schadelijck sy voor den ghenen dien dat belooft is, oft voor den belouer. Vvant indien Neptunus (soo die Poeten segghen) tghene dat Theseo van hem belooft was, niet ghedaen en hadde: Theseus en soude sinen sone Hyppolitum niet verloren hebben. Vvant dat was (soomen seyt) de derde wensche die hy vergramt zijne (door zijn soons doot) wenschte: door welcks verweruen, hy in d'uysterste droefheyt quam. Hierom en behoortmen sulckdanighe beloften niet te volbrengen die den ontfangher onnut zijn: noch ooc niet, die den doender schadelijcker dan profitelijck zijn, voor dien, diese toegeseyt waren. Tis teghens t'officie ende behooren datmen tminste bouen tmeeste stelt. Recht oft ghy belooft hadde yemandts woort voor den rechter te doen, ende v sone daer en tusschen in dootlijcke sieckte viel, soo en soudy v belofte brekende nyet teghens 
{==12v==} {>>pagina-aanduiding<<}
 behoorlicheyt doen: maer hy doet onbehoorlijcker indien hy (in sulcken gheualle) hem beclaecht van v verlaten te zijn. Voorts wie en merct niet licht, datmen beloften die wt dwanck, wt vreesen, oft bedrogen zijnde belooft zijn, niet schuldich en is te houden? de welcke meest door den macht vanden rechter, ooc sommige door de wetten te niet ghedaen werden.


Datmen inden rechte op de gerechticheyt meest mercken sal, ende niet aen de woorden hanghen. 
Het xiii. Capit.

    Daer gheschiet oock dickwils onrecht door schalcke ende listighe beschuldiginge, ende dat met valsche beduydinge vande rechten. Daer wt men seyt dattet scherpste recht, dicwils tgrootste onrecht is. Hier inne werdt veeltijts inden ghemeen regimente ghesondicht: ghelijck alsmen seyt van eenen die dertich daghen langhe met zijn vianden bestandt ghemaect hebbende, by nachte der vianden lant beroofde: om dattet bestant van dertich dagen, maer niet van dertich nachten ghesloten was. Noch de onse en is oock niet te verschoo-
{==13r==} {>>pagina-aanduiding<<}
nen, ist anders waer (want icks maer van horen seggen hebbe) datmen van Q. Fabio Labeone seyt. Die welcke vanden Roomschen raet den Nolaners ende Neapolitaners (die onderlingen twist om haer palen hadden) tot een scheydtman gegeuen zijnde, elck van beyde partijen (als hy ter plaetsen gecomen was) op hen selfs alleen met schoone woorden vermaende, datse doch niet al te begheerlijck en souden zijn, maer lieuer haer palen wat innewaerts wilden trecken, dan verder wtwaert strecken: twelc si beyde alsoo deden: vvaer door noch een plecke lants tusschen beyden bleef leggen: ende heeft hy alsoo henluyder palen (soo sy dat selfs hadden verwillicht) wtgesproken ende gheoordeelt: ende heuet gene dat tusschen beyden ghelaten was, den Romeynschen volcke toe gheeyghent. Dat is bedrieghen ende niet oordeelen. Hieromme salmen in alle saken sulcke arghelisticheyt vlieden. Sommige officien vintmen noch diemen oock behoort te ghebruycken, teghen den ghenen die ons misdaen hebben. Vvant de wrake ende straffinge hebben mede haer sekere mate. Ick en verstae oock niet wel oft genoech is dat de misdoender leetwesen hebbe van zijn misdaet: op dat hijs niet meer en plege, ende anderen wt vreesen wat tragher zijn tot quaet doen.




    
{==13v==} {>>pagina-aanduiding<<}

Van twee manieren van oorloghe. 
Het xiiii. Capit.

Maer men moet bouen al de crijchsrechten inden ghemeen regimente onderhouden. Vvant soo daer tweederley manieren van oorloge zijn, te weten een met vvoorden voor tgherecht, het ander met crachte: ende het rechten menschelijc, maer tvechten beestelijck is: so en behoortmen het laetste niet te aenuaerden, dan alsmen t'eerste niet en mach ghebruycken. Daeromme salmen alleenlijck oorloghen, om vry van ghewelt in vreden te leuen. Na de vercreghen victorie, behoortmen de sulcke te sparen, die niet onmenschelijck noch wreedt in d'oorloghe en zijn geweest. Also hebben ons voor ouders de verwonnen Tusculaners, de Equensers, de Volcensers, de Sabinen ende de Hernicensers in huer stadt ontfanghen, als si de Carthaginensers met de Numantyners grondelijck vernielden ende wtroeyden: oock mede de stadt Corinthen (dat ick wel gaerne anders saghe) twelck ick gheschiet achte, op dat namaels de welgheleghentheydt der plaetsen henlieden niet weder ten oorloghe en soude verwecken. Nae mijn oordeel behoort-
{==14r==} {>>pagina-aanduiding<<}
men altijt de vrede soo te voorsien ende beuestighen, datse van alle heymelijcke laghen (die haer souden mogen opcomen) mach bevrijt zijn. Hadmen my in desen geuolcht, men soude ymmers eenighe (al waert scoon tbeste niet) gemeen weluaert hebben ghehadt, daer wijs nv niet met allen en hebben. Aldus salmen, die met macht verwonnen zijn, in genaden nemen: ende ooc mede der geenre goedertierlic ontfermen, die (al hadden si al een storm afgeslaghen) de wapenen aflegghende, hun noch in des Princen genade begeuen. In welcke saken soodanige rechtuaerdicheyt byden onsen ghebruyct is, dat oock die capiteynen de steden oft lantschappen als voorstanders beschermden, die si met gheweldigher hant bedwonghen ende onder haren macht ghebrocht hadden. Oock is het recht vanden oorloge alder onuerbrekelijcste inde wetten vanden herauten des Romeynschen volcx beschreuen. Daer wt men vestaen mach, datmen geen oorloch rechtelijcken en voert, alsmen het sine niet eerst weder gheeyscht heeft, ende de vianden niet opentlijcken ontseyt en zijn. Pompilus veldtheer zijnde hadde een landtschappe onder hem, in vviens heyrlegher de sone van Catho als een ionck crijchsman te strijde lach. Als het daer nae 
{==14v==} {>>pagina-aanduiding<<}
 Pompilio goet dochte een Legioen af te dancken: soo heeft hy de legioen, waer onder de sone van Catho was, verlaten. De welcke nochtans door de begheerte die hi totter strijdt droech, int legher bleef waer door zijn vader Catho aen Pompilium geschreuen heeft, indien hy zijn sone toe liet by hem int legher te blijuen, dat hy hem van nieus weder soude eeden: also hy vanden eerst ghedaen eede ontslagen zijnde, metten vianden niet strijden, en mochte: soo seer treffelijcken ende ernstelijcken ghebruyck hadden si voormaels int aenuaerden vander oorloghen. Daer is noch een brief vanden ouden Marco Cathone aen sinen sone Marcum: daer inne hy schrijft ghehoort te hebben dat zijn sone in Marcedonien int Persissche orloge crijchsman zijnde, door den burgemeester af gedanct ende ontslaghen was: ende vermaent hem daeromme niet te strijden: want hy seyt dat sulck een teghen den vianden niet en mach strijden, die gheen crijchsman en is. Ooc mede vermercke ick, dat de gene die der Romeynen viant was, niet perduellis, (dats viant) maer hostis (twelc een vreemdelinck beduyt) vanden onsen ghenaemt wert. Hoe mochtense meerder goedertierenheyt bewijsen: die hun viant daer tegen si oorlochden, met soo goetlijcken name 
{==15r==} {>>pagina-aanduiding<<}
 noemden? Maer alsmen om de heerschappie ende ouerheydt strijdt, soo datmen de glorie soect door het oorloghen: dan moetender die selue oorsaken van oorloge (die ick voor rechtuaerdich gheseyt hebbe te zijn) al mede wesen. Doch en machmen sulcdanighe oorlogen, die alleen strecken tot de glorie vander heerschappien, so wreedelijck niet voeren, ghelijck alsmen doet in burgerlijcke twisten: daer handelen wy anders met ons viandt, dan met een mede solliciteur oft met begheerder van eender saken. Vvant met dese kijuen wy om staten en officien van eeren als wy metten anderen om goet, bloet, ende name twisten. Alsoo oorloochden wy met de Celtiberis ende Cimbris, als met onse vyanden: niet wie van ons heerschappen souden, maer oft wy wt geroeyt souden werden, dan si: maer teghen de Latiners, Sabinen, Samniters, Carthaginensers ende Pirrhum werdt ghestrede om de heerschappie. De Carthaginensers hielden gheen verbont, Annibal was wreet, maer dander waren redelijcker, onder welcken van Pirrho (alsmen de gheuanghen wilde lossen) dese edele spruecke ghehoort is.


Ick strijde niet om eenich ghelt oft gout. 
Vvy sijn crijsluiden, acht ons geen rouers gierich. 

{==15v==} {>>pagina-aanduiding<<}

Tgelt sal ons niet scheyden, maer onse svvaerden stout. 
Men sal sien, vviens vroomheyt fortuyn onbestierich. 
Des anders heere maect. Hoort mi noch verclaren. 
Spaert het gheluck yemandts stoutheyt goedertierich, 
Alst God soo vvil, ick vvil haer vryheyt oock sparen. 
Neemtse vry vvech, sonder ghelt, oft eenich besvvaren. 


Dat was seker een Conincklijcke sententie, die het gheslachte van Achilles wel betaemde.


Datmen den vianden oock behoort gheloue te houden. 
Het xv. Capit.

Oock mede, ist dat yemandt (door den tijt genootsaect) sinen vianden yet wat belooft: dat behoortmen ghetrouwelijck te volbrenghen. Ghelijck als Regulus int eerste oorloghe teghen die van Carthago (van henlieden gheuanghen zijnde) nae 
{==16r==} {>>pagina-aanduiding<<}
 Roomen ghesent werdt onder eedt van wederkeren, om de geuanghen ouer weer zijden teghens malcanderen te laten wt gaen: ende hy selfs inden raet comende daer teghens riet, dies hi van zijn vrienden en maghen die hem baden om te blijuen ghehouden vverdt: soo wilde hy nochtans lieuer in zijn doot gaen, dan zijn trouwe breken. Daer nae int tweede oorloch nae den strijdt tot Cannas soo heeft Hannibal thien gheuanghens ghesent tot Romen (mede ghesworen hebbende weder te keeren, indien si de verlossinghe vanden sinen niet en mochten verweruen) de welcke hun beloften niet en hielden: daer door si vanden ouerheyt als eerlose meyneedigen ghestraft werden: oock mede die thiende, die door zijn liste meynde van sinen eedt ghevrijt te zijn. Dese wten leger ghescheyden zijnde met sine gesellen om nae Roomen te gaen keerde weder int legher, ende veynsde hem yet wat vergeten te hebben: daer door hi doen wten legher zijnde van zijn belofte waende ontslagen te wesen: twelck oock so was, na de woorden: maer niet nae de meyninghe ende sake self. Men moet inde beloften ende ghetrouheydt altijt mercken watter ghemeent, ende niet watter geseyt wert. Vanden viant gheloue te houden hebben ons 
{==16v==} {>>pagina-aanduiding<<}
 ouders ons een heerlijck exempel achter ghelaten: als de Senaaet ende C. Fabricius een oueruluchtighe vanden Coninck Pirrho, die quam aenbieden dat hy sinen Coninck vergheuen ende dooden wilde, wederomme in S'conincx handen deden leueren: ende en hebben alsoo geenssins verwillicht inden onrechten doot van eenen moghenden viandt, die henlieden sonder sake quam bestrijden. Hier mede achte ick ghenoech vande officien der oorloghen ghesproken.


Datmen oock recht moet handelen teghen luyden van cleynen state. 
Het xvi. Capit.

VVy moeten ooc weten datmen recht behoort te doen teghen den alderminsten. Maer der slauen state is d'alder nederste ende ellendichste, die welcke niet qualijck ghebruyckt en werden, wanneer men die als huerlinghen (soo eenighe wel leeren) ghebruyct inden arbeyt ende dienst, ende henlieden gheeft dat recht is. Maer want alle dat onrecht is, in twee manieren gheschiet: dats te weten door ghewelt oft door bedroch: ende t'bedriegen den vossen, maer tghewelt den Leeuwen betaemt: so 
{==17r==} {>>pagina-aanduiding<<}
 behoren dese beyde van alle menscen verre verscheyden te zijn: Doch soo is bedroch het hatelicxste. Maer onder alle ongherechticheyt en vintmen gheen schadelijcker, dan der gheenre, die quaet zijnde, tvolck bedrieghen onder een schijn van goede oprechte mannen. Daer mede wil ic nv metten eersten deele van rechtuaerdicheyt ophouden: ende comen tot het ander, twelck miltheyt is.


Vander miltheyt, het ander deel van rechtuaerdicheyt. 
Het xvii. Capit.

Voort staet my nv te segghen, so tvoorghenomen was, vander weldaet ende miltheyt: de alder edelste ende bequaemste duechden voor de menschelijcke natuere. Maer si behoeuen groote ende seer scherpe hoede. Hoemen behoort te geuen, hoe vele ende wien. Daeromme moetmen eerst wel gade slaen, oft de miltheydt niemandt hinderen en mach, iae oock den ghenen niet, dien si ghedaen wert. Ten tweeden, dat de miltheydt niet grooter en sy dan tvermoghen: ten derden moetmer op letten dat yeghelijck nae zijn waerde ghegeuen werde. Vvant dit is den gront deser gerechticheyt, daerment al nae stieren moet. Aenghemerckt die luyden, die een ander 
{==17v==} {>>pagina-aanduiding<<}
 (dien si willen schijnen dienst te doen) yet tot sinen schade te gheualle doen, gheen weldaders noch milden, maer schadelijcke pluymstrijckers gheoordeelt werden: soo zijn ooc die den eenen beschadicht om teghens d'ander milt te wesen, euen soo onrechtuaerdich, als oft si eens anders goet tot haren profijte trocken. Sulcke vintmen seker veel, die wt begeerte van fame ende eere d'een benemen, datse dander gheuen. Dese hopen milt gheacht te werden tegen haer vrienden, indien si die (God gheef met wat middel het sy) rijc ende machtich maken: dit is soo verre vant rechte behoren ende officium, datter geen dinck meer contrarie ende tegen is. Hieromme moetmen acht slaen dat wy sulcke miltheyt ghebruycken, die den vrienden profitelijck sy ende niemant schadelijck. Aldus en mach tgheuen van Sylla noch van Caesar (die tghelt vanden rechtuaerdigen heeren namen, ende gauen dat vreemden) gheen miltheyt gheacht werden: want wat onrechtuaerdich is, en mach niet liberael zijn. D'ander sake, die goet opsicht behoeft, is dat de miltheyt niet grooter en behoort te vvesen dan tvermoghen: soo dat die milder zijn willen dan tgoetgen lijden mach, misdoen alder eerst daerinne, datse teghens hun naesten ongerechtich zijn: want si de 
{==18r==} {>>pagina-aanduiding<<}
 goeden, daer mede si huer vrienden behoren te onderhouden ende hun behoorden achter te laten, den vreemden geuen. Sulcke miltheydt is meest verselt met een begheerte om een ander tzijn te berouen oft te ghecrijghen met onrecht: op dat si ghenoech souden hebben om wech te schencken. Men sieter oock vele die niet soo seer milt en zijn van naturen, als si vvel van glorie gheloct werden om door veel weldaden milt vernaemt te werden: vvelcke meer wt een eerghierighe roem, dan wt goede wille spruyten: ende sulckdanighe veynsinghe heeft meer gemeenschaps met loghen ende lichtuaerdicheydt, dan met miltheyt oft eerbaerheyt. Het derde onderscheydt was, datmen int vveldoen de waerdicheyt vanden ontfanger aenmercken sal: wiens zeden men behoort te doorsien, oock mede op zijn ionste tot onswaert, op zijn ghemeenschap, gheselschap, ende ommeganck met ons, oock op zijn diensten die hy voormaels ons ende t'onsen oorbaer gedaen heeft: alle welcke dinghen, indien si in eenen mensche ouer een comen mochten, ware wel te wenschen: oft neen, soo behooren de meeste saken ende de treffelijcxste oock meest te ontfanghen.



{==18v==} {>>pagina-aanduiding<<}

Datmen de zeeden der gheenre diemen weldaet bewijsen wil, eerst wel aenmercken sal. 
Het xviii. Capit.

Doch, ouermidts men hier niet en leeft onder volmaecte menschen noch volcomene wijsen, maer met alsulcke daert al seer vvel mede te vvercke gaet, als si maer eenen goeden schijn der duechden in hueren wandel draghen: soo staet ooc te aenmercken, datmen gheensins yemandt (in welcken eenigen spoor van duecht beuonden wert) en behoort te versuymen. Also is een yeghelijc die met dese sachte en goedertierne duechden, als bescheydenheydt en maticheydt, verchiert is, alder meest in eeren te houden, oock met de gherechticheydt daer nv veel af gheseyt is: want een vrome ende grooten moet is veel tijts ooc wel wat vierigher in eenen man die noch niet volcomen noch geheel wijs en is. Die voorschreuen duechden schijnen eenen goeden man meer aen te gaen: Maer dees dinghen aenmerctmen inde zeden.


Hoemen eens anders gonste t'onswaerts aenmercken sal. 
Het xix. Capit.


{==19r==} {>>pagina-aanduiding<<}

Van de goetwillicheydt die andere tot ons draghen, is dat rechte betamelijcheyt dat wy den ghenen daer af wy meest bemint werden, oock de meeste duechde bewijsen. Doch en oordeele ick de ionste niet nae der ionghelinghen maniere, als wt een viericheyt van minne: maer na een gestadicheyt ende stantuasticheyt.


Hoe wy onse weldaders behoren te dancken. 
Het xx. Capit.

Indien daer yemant aen ons wel verdient is, soo dat wy gheen danck begaen, maer dancbaer verghelden sullen: so moetmen wat sorchvuldelijcker handelen. Dancbaerheydt is nootlijck.Vvant men vint niet dat nootlijcker bestaent, dan weldaet dancbaer te verghelden. VVeldaet salmen met woecker weder gheuen.Seker indien Hesiodus de dinghen met vermeerderinghe ende woecker (indien men mach) beueelt weder te gheuen, die yemandt om gebruycken te leen heeft ontfangen: wat salmen doen door vriendelijcke weldaet veroorsaect ende gheport zijnde? Sullen wy de vruchtbare ackers, die vele meer geuen dan si ontfanghen niet nauolghen? Daeromme indien wy niet en schroemen den ghenen daer wy profijt af hopen weldaet te doen: hoe behooren wy ons dan te 
{==19v==} {>>pagina-aanduiding<<}
 draghen totten ghenen, die ons nv al nut ende profijtelijcken gheweest zijn? want soo daer tweederley miltheyden zijn, waer af d'eene vveldaet doet, d'ander verghelt oft danckbaer is: soo staet het in ons belieuen (al hebben vvy dies macht) oft wy geuen vvillen dan houden: maer vveldaet niet te verghelden, en betaemt een goet man niet: als hy dat sonder yemandt te veronghelijcken doen mach. Ondancbaerheyt en betaemt gheen wijs man. Maer men moet oock groot onderscheyt hebben in d'ontfangen weldaden: noch men twijfelt niet, oft men is inde grootste vveldaet, oock meest ghehouden. VVeldaet salmen na des doenders herte oft ionste oordeelen.Vvaer inne nochtans eerst wel te ouerweghen staet, wt wat herte, met vvat lust, ende ionste die vveldaet ghedaen is. Vvant vele vintmer, die vele weldaden roeckeloos sonder oordeel onbescheydentlijck eenen yeghelijcken bewijsen, als beweecht zijnde met een schielike wint oft druysticheyt haers gemoets: welcke weldaden niet soo hooghe te achten en zijn, als die met oordeel, bedachtelijck ende ghestadelijcken ghedaen werden. Men sal niet geuen om weder te ontfanghen, maer om den vrient nut te zijn. Maer indien al dese dinghen ghelijc waren ende ouer een quamen: so betamet aldermeest soo int besteden als in t'verghelden der weldaden, dat de behoeftichste de meeste duechde geschiede. Twelc vanden meesten recht ter contrarien ghepleecht wert: 
{==20r==} {>>pagina-aanduiding<<}
 die de ghenen (al behoefden si des gantsch niet) aldermeest gheuen, daer si den meesten woecker af vervvachten.


Van de maniere van leuen, elck nae sinen state. 
Het xxi. Capit.

De ghemeenschap ende eendracht der menschen werdt alderbest onderhouden, als elck zijn meeste weldaden bewijst aen den ghenen daer hy meest mede vereenicht is. Maer hier staet vvat breeder te verclaren, vvelcke de beginselen zijn van de ghemeensaemheyt der naturen ende van tgheselschappe des menscheliken geslachts. Het alder eerst dan datmen vint, is tghene datmen siet inde ghemeenschap oft geselschappe van t'geheele gheslacht der menschen. De bant van desen is redene ende de sprake, die welcke al voorts leerende, selfs leerende, raetslaende, arguerende ende al oordelende de menschen onderlingen vereenicht ende t'samen voecht met eenrehande natuerlijc geselschappe. Noch vvy en zijn ooc door geen ander sake verder vanden vvilde dieren verscheyden, inde vvelcke ic dicmael geseyt hebbe ooc stercheyt te wesen, als in Paerden ende Leeuvven: maer menscrijft den dieren geen rechtuaerdicheit, billicheit noch goetheit toe: want si deruen redene 
{==20v==} {>>pagina-aanduiding<<}
 ende sprake. Maer dees verwtghespreyde geselschap hebben de menscen onder hun seluen, iae alle menschen tot alle menscen. In welcke de ghemeenschappe alder dinghen, die de nature tot een ghemeyn ghebruyc der menschen voort heeft gebracht te onderhouden staet. Maer dat yegelijcx eyghen is oft door de wetten, oft door de ghewoonte ende rechtelijc gebruyc, salmen nochtans alsoo onderhouden: doch nae tgriecxsche spreecwoort, dat vrienden geen verscheyden goet en hebben. Maer tgene dat onder den menschen al ghemeyn is, is soodanich als de Poete Ennius gheseydt heeft van een sake, die nochtans in veelderley andere mach verspreyt werden.


Die een verdoolde den vvech vvijst, vverdt gheleken 
By die eens anders licht aen tzijne laet ontsteken, 
Tvvelck anderen licht, en doet hem tzijne niet ontbreken. 


VVatmen elckerlijck sonder onderscheydt behoort mede te deelen.Met vvelcke eenighe ghelijckenisse hy ghenoechsaem leert datmen t'voordeel datmen anderen buyten eygen schade doen mach, oock een vreemde ende onbekende behoort te doen. So heeftmen water ende vier al gemeen, ende raden de wijsen d'on-
{==21r==} {>>pagina-aanduiding<<}
uerstandigen ten besten: welcke saken den ontfanghers nut zijn, ende den geuers niet moeyelijck oft schadelijc. Daeromme behoortmen dese dinghen ghemeen te ghebruycken: ende betaemt elck den gemeenen oorbaer ergens inne nut te zijn. Maer want de rijcdommen cleyn ende by weynighen zijn: daer teghens de menichte der behoeftighen oneyntlijcken groot is: soo moetmen de ghemeene miltheyt strecken nae dees meyninghe van Ennio, En doet hem tzijne niet ontbreken: op datter oock vermoghen blijue, om milt tegen ons naesten te wesen.


Van de graden des menschelijcke vrientschaps oft ghemeenheyt. 
Het xxii. Capit.

Nv zijnder veel graden vande ghesellicheyt der menschen. Vvant alsmen gaet van die ghemeene ghemeynschappe (daer voor af geseyt is) dat alle menschen door redene en sprake metten anderen hebben: soo is die grade wat naerder datmen lantsman is van eenderley volck, natie ende tale, soo die menschen aldermeest door de tale vereenicht werden: noch wat naerder 
{==21v==} {>>pagina-aanduiding<<}
 ist in een stadt gheboren te wesen: want de borgheren hebben onderlinghen veel dinghen ghemeen, als kercken, marcten, wandelplaetsen, straten, wetten, rechten, vierschaer, stemmen om te kiesen, zeeden, daghelijcx geselscap, ende onderlingen handel oft comenscappe. Noch is de bant van maechschappe een veel naerder gemeenschappe, om dat dese van die wter maten grote gemeenheyt van alle tmenschelijcke geslachte besloten werdt. Vvant soo alderley aert van dieren een ghenegen luste hebben om voort te teelen: soo is in desen d'alder opperste ghemeenschappe oft ghesellicheyt inden huwelijcken state, daer na totten kinderen, ten laetsten totten huyse oft huysghesinde, die alle dingen met malcanderen ghemeen hebben: ende dit is tbeghinsele vander stadt, als een saet vanden ghemeenen regimente. Daer na volgen de vereenigingen der gebroederen, der susterlingen, ende der achterkinderen, de welcke als si dan te menichuuldich zijn om in een huys te blijuen, in ander huysen gaen wonen: daer wt volghen dan de huwelijcken met hare swagherschappen, daer oock veel maechschaps wt spruyt: welcken de voortganck ende gheslachte den oorspronck is van de ghemeen regimenten. Vvant den bandt vant bloet ende van vrientschappe coppelt de 
{==22r==} {>>pagina-aanduiding<<}
 menschen onderlinghen met liefde: soot een groote sake is, der voorouders fame, huer grauen ende Godsdiensten met malcander ghemeen te hebben. Maer onder alle gheselschappe en vintmen geen edelder noch vaster: dan als duechdelike mannen (ghelijck zijnde van zeden) in vrientschappen vereenicht zijn. Vvant die eerlicheyt (daer ic dicmael af vermaent hebbe) is van sulcker aert: datse ons beweecht ende trect, als wy die in een ander sien: ende maect ons metten luyden, daer wijse in vermoeden, vrienden. Alhoewel ooc alle duechde ons tot haer loct, ende ons haer dienaers doet beminnen: soo vermach dit nochtans aldermeest de rechtuaerdicheydt ende miltheyt: want men vint niet lieffelijckers, noch dat meer vereenicht: dan ghelijcheyt van goede zeeden. Gelijcheyt van zeden is oorsake van vrientschappe.Vvant die van eenen voornemen ende sinne zijn, hebben ooc eenen wille: soo dat hem elck soo seer inden ander vermaeckt oft verlusticht, als in hem selfs. Daerwt dan spruyt dat Pithagoras de vrientschappe toe schrijft, te weten datse wt veel herten, een maeckt. Vrientscappe maeckt wt vele herten een.Het is oock een groote ghemeenschappe die daer ontspringt vvt onderlinghe vveldaden ouer weder zijden ghedaen ende ghenoten: de vvelcke soo sy met vervvisselinghe aenghenaem zijn, tusschen den ghenen daer 
{==22v==} {>>pagina-aanduiding<<}
 si zijn: werden die met een vaste ghesellicheyt ende vrientschappe t'samen verbonden. Maer alsmen alle dinghen wel doorsiet met verstant ende redene, soo en vintmen geen aengenamer, waerder noch hooger ionst oft liefde: dan die wt alle dragen tot het gemeen weluaren. Vvy beminnen ons ouders, ons kinderen, ons vrienden en maghen: maer d'eenighe liefde tot ons vaderlant, behelft al der anderen ionste in haer. Soude oock een goet man vreesen voor zijn vaderlandt, indient daer nut af mocht genieten, inden doot te gaen? daer door de onmenschelijcke boosheyt meer te veruloecken staet, vanden ghenen die met alder moortdadicheyt haer vaderlant van een verschueren ende alle vlijte doen ende gedaen hebben omme dat inden gront te vernielen. Maer valter swaricheydt wie datmen de meeste dienst bewijsen sal: soo salmen het vaderlant ende d'ouders (dien wy oock meest zijn verbonden) d'eersten laten zijn: daer nae de kinderen ende tgheheele huysghesinde, die alleen onder ons toesicht staen ende geen ander toevlucht en hebben: daer nae ons maghen wel met ons ouer een draghende, metten welcken wy ooc ons meeste weluaert gemeen hebben. Aldus ismen die noodtrustige onderhoudeinghen ende bystant des leuensalder-
{==23r==} {>>pagina-aanduiding<<}
meest schuldich, den ghenen die ick voor verhaelt hebbe. Voort al ons leuen, ghemeen voetsel, beradinghe, vermaninghe, vertroostinghe, oock somtijts bescheldinghe ghebruycken wy aldermeest met ons vrienden. Maer dat is de ghenoechlijckste vrientschappe, die wt gelijcheyt van seden gheboren is.


Hoemen hem metter miltheyt behoort te schicken nae ghelegentheyt der saken. 
Het xxiii. Capit.

Maer men moet in tghebruycken deser weldaden aenmercken wat yemandt meest van noode is, ende vvaet elck door ons oft oock sonder ons vercrijghen mach oft niet. Doch en houden dese ordeninghen die voor vande maechscappe ende vrientschappe gheseyt zijn altijt gheen streeck: maer moeten hem somtijts schicken na den tijt. Vvant daer zijn bedienstlijcheden diemen den eenen meer schuldich is, dan den anderen: ghelijcmen een nagebuere voor een broeder oft vrient helpen sal, int thuys halen van coren, hoy oft anders. Maer twistmen voor recht: daer staet een broeder oft vrient voor een buerman te beschermen. Dese dinghen dan ende deser ghelijcken 
{==23v==} {>>pagina-aanduiding<<}
 moetmen in alle weldaden wel omsichtich aenmercken: ende behooren ons te ghewennen ende oeffenen (op dat wy goede ouerlegghers der weldaden moghen werden) om toevoeghende ende aftreckende te connen mercken wat resten noch uerblijuen: daer wt men dan lichtelijc verstaen mach, hoe vele wi noch in een yegelijcken ghehouden ende aen verbonden zijn. Niet lofwaerdichs en canmen sonder oeffeninghe doen.Maer gelijc geen Medecijnen, Capiteynen, noch Aduocaten (al hadden si de leringen haerder consten noch soo vast in t'hooft) yet wat loofwaerdichs bedrijuen en mogen sonder besochtheyt ende oeffeninge: also scrijftmen leeringen ende geboden vande betamelijcke wercken, op dat wy die selfde onderhouden ende metter daet volbrengen souden: want ooc de treffentlicheyt deser saken de oeffeninge ende hanteringe van dien, nootliken behoeft. Aldus is hier genoech geseit, vanden dingen, diet recht vande menschelike gemeensaemheyt betreffen, in wat manieren dat selfde, daer wt de betamelijckheyt ghesproten is, eerlijck werdt gheacht.


Van sterckheyt ende grootmoedicheyt. 
Het xxiiii. Capit.

Alsoo hier voor ghestelt zijn vierderley duechden, wt welcke d'eerbaerheyt ende 
{==24r==} {>>pagina-aanduiding<<}
 het betamelijcke werck vlieten: so moetmen ooc dat voort edelste betamelijc feyt verstaen: dat wt eenen heerlijcken moet ghedaen werdt, twelck groothertelijc alle aertsche dinghen verachten can. Daeromme ist niet alleen verachtelijck ende snoode, daer af men segghen mach.
VVt Ennio als de burgemeester doort exempel van Cloëlia de bloheit der crijchsluyden beschelde.


Ghy mans schijnt vvijuen, nv ghy dus blodelijck mert, 
Daer dees vvijuen mans zijn, toonende manlijck hert. 


Ter contrarien gaet het in t'prijsen, Daer wy de daden, wt eenen heerlijcken grootmoedicheyt vromelijcken ende dapperlijcken volbracht, met volle monden niet volprijsen noch wtspreken en connen. Hier wt comet dat de veltslaghen van Marathone, van Salamine, van Plateis, van Thermophylis, van Leuctris, so looflijc vanden gheleerden beschreuen zijn. Hier door is onse Cocles, onse Decy, onse Cneus, ende Publius Scipiones, onse Marcus Marcellus ende ontallijcke veel anderen, maer aldermeest het Romeynsche volck (alle anderen met grootmoedicheyt te bouen gaende) so doorluchteliken in eeren vermaert. De begeerte ons volcx tot de ridderlike glorie, wert oock verclaert door de eeren beelden der 
{==24v==} {>>pagina-aanduiding<<}
 vrome mannen, die wi meest met harnasch verchiert sien.


Dat sterckheyt oft vroomheyt haer name verliest, als si d'eerbaerheyt verlaet. 
Het xxv. Capit.

Nochtans soo wert dese grootmoedicheyt, die haer in sorchlijcke saken ende swaren arbeyt openbaert, dan ooc sonde oft onduecht: als si rechtuaerdicheyt derft, ende niet voor tghemeen oorbaer, maer om eyghen bate, strijdet. Vvant dat en betaemt niet alleen de duechde niet: maer is een maniere van onmenschelijcheyt. Daeromme beschrijuen de Stociens de sterckheydt te recht ende wel, seggende dat het een duecht is die daer strijdt voor de rechtuaerdicheyt. Om dies willen heeft noyt man de gloriose name van vroomheyt verworuen: diens prijs door argelist ende lagen vercregen was. Vvant wat onrecht is, mach geensins eerlijc zijn. Aldus heeft Plato vvijslijc geleert daer hy seyt, dat de vvetenschap, die verscheyden is vande gherechticheyt, niet alleen veel meer een schalcheyt te noemen is, dan een vvijsheydt, maer dat oock een hert meer vermetel is te noemen dan vroom, tvvelc door zijn eygen begeerten 
{==25r==} {>>pagina-aanduiding<<}
 (ende niet doort ghemeen vveluaert gheport zijnde) bereydt is om sorchlijcke oft periculoose saken te bestaen. VVat den vromen mannen betaemt.De vroome mannen dan, behooren oock grootmoedich, goet, eenuuldich, des werheits vrienden, ende geensins bedrieghers te vvesen: alle welcke dingen wt de coninclike middelwech der duechden voortcomen. Maer tis hatelijck, dat hartneckicheyt ende onmatighe begheerte tot de regeringhe oft hoocheyt soo lichtelijck gheboren vverdt in dees grootmoedighe herten: ende soo Plato seyt, dat alle de zeeden van de Lacedemoniers ontsteken vvaren metter begheerten van victorien: soo vvil ooc elck, die door zijn grootmoedicheydt anderen wat te bouen gaet, de meeste ende Prince bouen de anderen alleen zijn. Heerscappije ghedoocht ongaerne een gheselle.Vvant het swaer valt, in tbegeeren van elcx te bouen te gaen, de ghelijcheyt ende rechte billicheyt te onderhouden: het welcke den eyghentlijcxsten aert ende nature is vande rechtuaerdicheyt. Alsoo en laet haer sulcke begheerte totter regeringe, noch door goede vermaninghen, noch door wetten, noch door burgerlijcke seden vant voornemen brenghen: maer blijuen milde geuers, ende oproerich, om groote rijcdommen te vercrijghen: ende zijn alsoo lieuer door ghewelt de meeste, dan in rechtuaer-
{==25v==} {>>pagina-aanduiding<<}
dicheyt anderen ghelijck. Maer hoe een sake swaerder valt, hoe datse edelder is. Aldus en isser geen tijt, datmen niet en behoort rechtuaerdich te zijn. Die onrecht weert ende keer, is grootmoedich ende vroom te achten.Hieromme zijnse vroom ende grootmoedich te achten, niet die anderen onrecht doen, maer die het onrecht weeren. Maer oprechte ende verstandige grootmoedicheit oordelt, dat eerbaerheyt (die de nature meest volcht) bestaet in edele daden, ende niet inde glorie: ende heeft lieuer een Prince te wesen, dan te schijnen. Alsoo en is hy niet onder de heerlijcke mannen te rekenen, die tverdoolde oordeel van d'onuerstandige ghemeente yet achtet: want sulckdanighen groothertigen oft eerghierigen mensche seer lichtelijck tot onrechtuaerdige saken beweecht mach werden. D'eerghierige wech is slipperich.Men vinter oock nauwelijcx een, die door zijn gheleden arbeyt ende periculen, die ydel glorie niet en begheert alst loon zijnre daden: want desen vvech met allen gladt ende slipperich is.


VVaer inne d'oprechte grootmoedicheyt gheleghen is. 
Het xxvi. Capit.

In tweederley saken wert een vrome ende groothertighe moet aldermeest bekent. 
{==26r==} {>>pagina-aanduiding<<}
 Vande welcke het eene ghestelt werdt in tverachten van wtwendighe dinghen: so dat sulcken mensch vastelijc hout, datmen gheen dinck en behoort hooghe te achten, noch yet te wenschen of te begeeren dan dat erlijck ende duechdelijck is: noch oock niet door eenighen mensche, door eenige verstoortnisse des herten, noch ooc door eenich teghenspoet den moet en behoort te verliesen. Dander sake is, dat de mensche (so voorstaet ghesint zijnde) seer groote dinghen bestae: die niet alleen nut ende oorbaerlijck, maer daer by oock ghestrenghe zijn, vol arbeydts ende periculen van goet ende bloet. Int laetste van dese twee is alle den heerliken schijn ende waerdicheyt, iae oock den oorbaer ghelegen: maer int eerst is de redene ende oorsake, die heerlijcke mannen maect. Int versmaden van d'aertsche dinghen is de grootmoedicheit gheleghen.Vvant hier inne is tghene dat edele herten baert die alle aertsche dingen versmaden: maer het ander (te weten tbestaen van treffelijcke saken) mercktmen in twee dinghen: namentlijck datmen gheen dinck goet en oordeele, dan dat eerlijck sy, ende datmen vry sy van alle verstoringhe des herten. Vvant het betaemt een vroom hert ende grootmoedich mensche: dattet de dinghen, die ghemeenlijck groot ende heerlijc schijnen, cleyn achte, ende die met vaste 
{==26v==} {>>pagina-aanduiding<<}
 sekere redene versmaden can. Alsoo oock de dingen die hardt ende strenge schijnen (welcke vele ende menigherley den menschen opcomen) alsoo te connen dragen: datmen met eenen gelijcken onbeweechden ghemoede blijft byde vvaerdicheydt van eenen wijsen man: dit behoort een herte toe dat stercmoedich ende stantuastich is. Vvant het schijnt onghelooflijck, dat die ghene dien de vreese niet afschricken en mach vander duecht, datter hem eenighe begheerte af locken soude: oft dat die inden arbeyt onuerwinlijck vvas, door wellust hem soude laten ouervvinnen. VVellust ende des ghelts begeerlicheyt salmen mijden.Daeromme salmen de welluste schouwen ende vlieden de begheerlicheyt des gelts: want men vint niet snooders noch verachtelijckers, dan rijckdommen te beminnen. Men vint oock niet heerlijckers noch eerlijckers, dan tghelt, (indien men dat heeft) te connen vesmaden: oft dat met vveldaet ende miltheydt te connen ghebruycken. Men moet hem (soo ick voor geseyt hebbe) wachten voor de begeerte van glorie: vvant si neemt de vrijheydt vvech: die de grootmoedighe mannen sonderlinghen behoren te benaerstigen. Men sal ooc geen heerschappie begheeren: ia men salse somtijts aengheboden zijnde weygeren: ende bywijlen oock selfs verlaten. Tgemoet be-
{==27r==} {>>pagina-aanduiding<<}
hoort vry te zijn van alle verstoornissen oft bevveghinghen, als van hope, vreese, droefheydt, vvellust, ende gramschap: op datter een gherusticheyt ende stilheyt mach woonen: die den mensche stantuastich ende eerwaerdich maken. Daer zijnder vele geweest ende zijnder oock noch vele, die tghemeene regiment verlatende, een onbecommerder ledicheyt aenghenomen hebben: om dese gherustheyt des herten te verweruen. Onder de welcke oock vele van d'alder edelste Philosophen gheweest zijn, ende groote princen, ooc mede gestrenge treffelike mannen: die noch der Princen noch des volcxzeden verdragen oft aensien en mochten: ende hebben oock sommighe van dien gaen woonen te landewaerts: henlieden verlustigende in haer huysregimente. Dese luyden hebben tselfde voornemen gehadt, dat de Coningen ende Princen hebben: te weten op datse geen dinc behoeuen, niemant ghehoorsamen, ende haer vryheyt ghebruycken souden: vviens rechte aert ende nature is, te leuen somen vvil. Vryheydts aert is leuen somen wil.Also hebben dese alle beyde een meyninghe: maer dat d'een waent te vercrijgen door grote macht ende rijcdomme, soecken d'andere in tghenoeghen van luttel goets dat hem toe behoort. Vvaer inne geen van beyder meyninge te verwerpen en is: maer tleuen van 
{==27v==} {>>pagina-aanduiding<<}
 dees rustighe menschen is lichter om becomen, sekerder, ooc anderen min moeyelijck oft lastich. Maer tleuen der gheenre die hun totten regimente ende groote saken te handelen begheuen, is nutter voor veel menschen ende bequamer tot vermaertheyt ende lofwaerdicheyt te comen. Ende alhoe wel het den genen toe te laten is, die tgmeen regiment schouwende, hun met een edel verstant in rusten ende stillicheydt totter leeringhen begeuen: ooc mede den ghenen die door siecten oft ander treffelike saken behindert zijnde de regeringhe verlaten, ende anderen hun macht ende lof vanden heerschappie ouerleueren: soo en zijn nochtans anderen (bequaem zijnde totten regimente) niet te prijsen, indien si (sonder dese voorschreuen oorsaken te hebben) het regimente vlieden ende vermijden. Der welcker oordeel swaer valt om te wederspreken oft tegen te staen int verachten ende versmaden vander glorien ende eere, die van elck begeert wert: maer si schijnen den arbeyt ende moeyten van dien te ontsien: ende vreesen voor eenderhande oneere ende beschaemtheyt, indien si tbegheerde officie niet en verworuen. Daer zijnder oock, die in contrarie saken, hem selfs gheheel onghelijck zijn: als die strenge verachters zijn van wellusticheyt, 
{==28r==} {>>pagina-aanduiding<<}
 ende zijn heel wijfachtich in haer smerte: die glorie versmaden ende door verachtinghe ghequelt werden, ende dat geheel onghestadelijck. Maer die ghene die wt der naturen bequaem zijn om te regeren, behoren hem sonder eenich vertoeuen totten ghemeen regimente te begeuen: want de stadt en mach anders niet wel gheregeert, noch ooc eenighe grootmoedicheit bekent werden. De grootmoedicheyt ende versmadinghe der verganckelijcke dingen en is den genen die het regiment aenuaerden niet min van noode (ken weet nau oft si dat meer behoeuen) dan den Philosophen: van ghelijcken de gheruste stilheydt ende vrede des ghemoets: sullen sy anders niet in swaermoedicheydt, maer in een statighe stantuasticheyt leuen. Vvant alsoo de Philosophen de veranderinghe der fortuynen minder onderworpen zijn (als die veel minder saken behoeuen) ende want si soo swaerlijck niet vallen en moghen, als die ghene die inden regimente met vele treffelijcke sorchuuldicheyden, moeyelijcheyden ende verstoortnissen des ghemoets besprongen werden: so behoeuen dese oock meerder grootmoedicheyt om haer benautheden, ghequel ende verdriet te verdrijuen. Hy heeft hem ooc wel te wachten die daer gaet totten regimente 
{==28v==} {>>pagina-aanduiding<<}
 dat hy niet meer en lette op eerlicheyt van den state: dan op de wijsheydt ende vermoghen zijns persoons, oft die ooc bequaem daer toe sy. Raet voor daet.Staet ooc te verhoeden dat hy in desen niet te armhertich en versaghe, noch te vermetel en betrouvve: want men moet in alle dinghen (eermen yet bestaet) de sake vvel eerst ouerlegghen ende hem daer toe bereyden.


Datter meer vroomheyts ghelegen is int wel regeren van tburgherlijcke regiment, dan inden crijchs handel. 
Het xxvii. Capit.

Maer want de crijchshandelingen ghemeenlijck looffelijcker ende treffeliker dan de burgherlijcke regeringe gheacht vverden: so staet dese opinie te minderen ende te vernielen. Vele hebben d'oorloge gheuolcht wt begheerlicheyt van glorien: tvvelck meest inden grootmoedighen ende verstandighen ghebuert: ende dat dies te meer, als si hun selfs gheneghen ende bequaem vinden totter oorloghen. Maer indien vvy recht vander saken vvillen oordeelen, men sal veel burgherlijcke handelinghen vinden, die grooter ende heerlijc-
{==29r==} {>>pagina-aanduiding<<}
ker zijn, dan de crijchshandelinghe. Ende alhoe wel Themistocles met recht ghepresen werdt, so dat sinen name (door de grote victorie gehadt tot Salamine) vermaerder is, dan den raet van Solon, die alder eerst het burger recht tot Athenen instelde: soo en is Solon in desen nochtans niet min lof ende prijswaerdich dan Themistocles: want die victorie was de stadt van Athenen eens nut ende oorbaerlijck: maer dit sal de stadt profijtelijcken zijn soo langhe het een stadt is. Door den raet van Solon werden de vvetten van Athenen ende de insettinghen der ouderen altijt onderhouden. Themistocles en heeft niet ghesproken, daer tburgherlijck recht yet door geuordert was: maer den raet van Solon heeft hem totter victorien behulpelijc ende nut geweest. Vvant dat oorloch geuoert wert door den raet ende Senate die van Solon vvas inne ghestelt. Alle twelck men oock mach segghen van Pausanio ende Lysandro: so dat hun daden (daer door men het Lacedemonische rijcke nochtans grootelijck vermeert ende wtgestrect acht) geensins byde wetten ende insettingen van Licurgo te ghelijcken en zijn: door vvelcke de Capiteynen oock veel bereyder ende groter heyrcracht te samen brachten. My en heeft noyt ghedocht dat Marcus Scau-
{==29v==} {>>pagina-aanduiding<<}
rus onder Mario (die in mijn kindtscheyt leefden) noch dat Q. Catulus beneden Pompeio (die wijle ick mede regeerde) te achten was: want de wapenen zijn buyten van cleynder waerden, alsser thuys gheen raet en is. Noch Africanus dat een wtghesondert man ende vroom capiteyn was, en was de stadt Romen niet nutter noch profitelijcker int wtroeden vander stede Numantia: dan P. Nasica, die ter seluer tijt den oproerighen Tyberium Grachum liet dooden. Alhoe wel dese sake niet al heel burgherlijck, maar oock, crijchsch ghenaemt mach werden, ouermidts dat oock metter hant ende macht volbracht werdt: nochtans soo geschiede dat sonder heyrcracht alleen met burgherlijcke raet. Dat is oock het beste, twelck ick vanden boosen ende mijne benijders dicmael hore bescholden te werden.


Tharnasch ruym nv voor den lancroc de baen, 
Crijchslof moet beneden vvelsprekenheyt gaen. 


Maer om anderen ouer te slaen, hebben de wapenen (als ic regeerde) voor de lancrocken niet moeten wijcken? ende dat in sulcken tijt, datter noyt meerder pericule noch bitterder hate, inden regimente en was? alsoo sachmen snellijcken (alleen door mijn goeden raet ende naersticheyt) 
{==30r==} {>>pagina-aanduiding<<}
 de wapenen vallen wt de handen van d'alder stoutste ende vermetelste burgheren. Vvat sake isser oyt heerlijcker inder oorloghen bedreuen? wat triumphe ende victorie isser met dese te gelijcken? tbehoort my wel toeghelaten te werden te glorieren by v (o sone) dien d'erffenisse deser glorien, ende het nauolghen van ws vaders daden oft exempelen toebehoort. Voorwaer Pompeius selfs, die soo sonderlinghe vermaert ende looflijck vvas in alle strijtbare ende ridderlijcke daden, heeft my int aenhoren van velen dien prijs ghegheuen: dat hy te vergheefs door zijn heerlijcke victorien sinen derden triumphe verdient soude hebben ghehadt: indien door mijn weldaden de stadt niet in wesen ghebleuen ware, omme zijn triumphe inne te doen. Daeromme en zijn de burgherlijcke vroomheden niet cleynder noch minder, dan de crijchsche. In de welcke ooc meer vlijticheyt ende naersticheyt gepleecht moet werden. Vvant die eerlijcheyt, die in een groot ende heerlijck gemoet bestaet, en werdt niet met lichamelijcke, maer met des gemoets crachten bewesen. Doch behoortmen het lichame alsoo te ghewennen ende te oeffenen, dat het bequaem ende bereyt sy om redene ende raet te dienen ende ghehoorsamen, in allen 
{==30v==} {>>pagina-aanduiding<<}
 handelinghen, ooc om allen arbeyt te ghedoghen. Oock mede soo is de eerlijcheyt (dien ick na spore) meest gheleghen inde sorchuuldicheydt des ghemoets ende int ouerdencken der dinghen: vvaer inne de langrocken (tghemeen weluaert regerende) gheen minder profijte en doen, dan die het oorloch voeren. Also heeftmen dickmael door henlieder raet het oorloghen achter ghelaten, oock dickwils begonnen ende volvoert: ghelijc alst geuaren is met het derde Carthaginensche oorloghe: dat oock door tgheloof oft authoriteyt van Marco Cathone bestaen werdt. Men behoeft meer wijsheyts tot raet dan machts tot daet.Daeromme behoeftmen meer redens ende verstants om wel te ouerlegghen dan vroomheydts om strijden. Maer men moet toesien, dat dit niet meer en sy om den arbeyt ende pericule vander oorlogen te vermijden, dan om tghemeen profijt. Men salt oorloghe alsoo aenuaerden, datter niet anders inne ghesocht en werde dan den vrede. VVat een vroom herte toe behoort.Het betaemt een vroom ende stantuastich ghemoet in sware saken niet te versagen, noch (soomen seyt) vande plancke te wijcken: maer met een ghetroost herte goeden raet te ghebruycken ende redene in allen te volghen. Maer onuersaecht van moede te blijuen is grootherticheyt: ende met voordachticheyt te ouerleggen oft te voormercken, 
{==31r==} {>>pagina-aanduiding<<}
 wat ouer wederzijden geuallen mach, ooc watter te doen staet alsser yet ghebuert, dit is vernuftheyt ende verstant: soo datmen niet en bedrijue, datmen nae moet seggen, k'en hads niet ghewaent. Scande ist om seggen, k'en hads niet ghewaent.Maer vermetelijcken hem selfs onder de scharen te waghen, ende teghens zijn vianden roeckeloos te strijden is onmenschelijck, oock beestelijck. Doch salmen niet te min op zijn tijt, alst de noot eyscht, metter hant vechten, ende lieuer eerlijck steruen: dan in slauernijen ende schanden te leuen.


Dat wreetheyt ende vermetelheyt verre vant officie der grootmoedighen verscheyden is. 
Het xxviii. Capit.

Sonderlinghe moetmen int plonderen ende verderuen vanden steden wel rijpelijcken acht slaen, datter niet onbedachtelijck noch wreedelijcken en gheschiede. Ooc betaemt eenen grootmoedigen man, dat hy in oproer de schuldigen straffe, den ghemeenen hope spare, ende dat hy in alle toeuallende saken rechtuaerdelijck ende eerbaerlijck handele.



{==31v==} {>>pagina-aanduiding<<}

Hoemen hem draghen sal in tbestaen van periculose ende sorghelijcke saken. 
Het xxix. Capit.

Ende soomen eenighe vint (als voorgeseyt is) die den crijchshandel bouen de burgherlijcke prijsen: soo zijnder ooc vele die periculose ende listighe aenslaghen heerlijcker ende verre bouen rustighe ende vreedsame ghedachten groot wanen. Tis wel so, datmen (om niet weerloos ende bloode te schijnen) de periculen niet geheel ontulieden sal: maer men moet sich oock wel hoeden, dat wy ons niet sonder sake in pericule en begheuen: wantmen niet sotteliker en mach doen. De ghewoonte vanden medecijnen, int bestaen van periculose dinghen, dient daeromme best nagheuolcht. Dese gheuen in ghemeene oft lichte siecten, oock lichte onschadelijcke medecijnen: als si in sorchlijcke sware siecten ghenootsaect werden, tot het ghebruyck van periculose ende sorchlijcke recepten. Daerom ist een sot die in schoon weder om tempeest wenscht: maer met alder manieren sich wel inden storm te hebben betaemt den wijsen: ende dat dies te meer, ist dat int door redderen vander saken, meer goets, 
{==32r==} {>>pagina-aanduiding<<}
 dan int tvvijfelen quaets gheleghen is. Maer sommighe saken zijn den ghenen periculoos diese aenuaerden: sommighe zijn sorchlijck voor tghemeen weluaert: so comen oock sommighe van haer eere, ende sommighe vander burgheren goede ionste te verliesen. Daeromme behoren wy bereyder te wesen tot ons eyghen periculen, dan tot de ghemeene: oock ghereeder te zijn om voor ons name ende fame te strijden, dan voor ander saken. Men heefter vele geuonden, die niet alleene bereydt en waren om hun goeden, maer ooc om tleuen voor tvaderlant te laten: ende nochtans om huer vaderlant (wiens noot sulcx dan eysschende was) huer eere niet en wilden verliesen. Alsoo heeft Callicratides hertoge vanden Lacedoniers (na dat hy veel saken heerlijcken gedaen hadde) ten laetsten al tspit (somen seyt) inder asschen gevvent: als hi den raet niet en vvilde volgen, der geenre die hem seyden dat hy met zijn schepen van Arginusse vertrecken ende niet tegen die van Athenen strijden en soude: den vvelcken hy antvvoorde, dat die van Lacedemonien die vloot scepen al verloren hebbende, wel weder ander schepen toe souden rusten: maer dat hy sonder sinen grote schande, niet vlieden en mochte. Nv was dese nederlage den Lacede-
{==32v==} {>>pagina-aanduiding<<}
moniers noch draghelijck: maer die was haer verderffenisse, door de welcke Cleombrotus zijnre vianden nijdt beduchtende ende te vermetelijck teghens Epaminondas strijdende, alle den macht vanden Lacedemoniers te gronde brachte. Maer hoe merckelijcken beter dede Q. Fabius Maximus? vanden welcken de Poete Ennius gheseyt heeft.


Onuersculde quade geruchten te verachten betaemt den vromen mannen.Een mans vertoeuen, halp ons haest vveder tot macht, 
Die tghemeen vveluaert bouen zijn faem heeft gheacht, 
Tvvelck hem naemaels prijs, eer en glorie bracht. 


Vvelcke maniere van dolinghe oock in burgerlijcke saken te vermijden is. Vvant men vinter die wt vreesen van anderen haer gheuoelen ende meyninghe (al waert ooc d'alderbeste) niet en doruen segghen.


VVat het officie is vanden ghenen die in ghemeyn regimenten zijn. 
Het xxx. Capit.

Tgemeene profijt bouen eygen bate te soecken is grootmoedicheyt.Soo wie dan tgemeen goet regeren, sullen moeten twee leeringhen van Plato 
{==33r==} {>>pagina-aanduiding<<}
 weten en verstaen. Het eene is dat si der gemeenten oorbaer alsoo voor ooghen moeten hebben, datse (haer eygen bate achter rugge stellende) in alle haer doen ende laten, niet anders dan tghemeen weluaert en soecken: het ander is, dat si tgeheele lichame des gemeene weluaerts also besorgen, dat si het eene deel beschermende, de andere deelen niet en verlaten of versuymen. Aldus moetmen sich inder regeringhe draghen ghelijck als in voochdije van onmondige kinderen: daer en soectmen den oorbaer niet vanden ghenen die de sorge aenghenomen heeft: maer vanden genen diemen te besorghen heeft, dats vanden kinderen: soo moetmen alle dinghen alleen strecken tot den oorbaer van tghemeen weluaert. Maer als yemandt het eene deel der burgeren behulpelijc zijnde, het ander deel versuymt, soo brengt hy d'alder schadelijcste verderffenisse inder stadt, als oproer ende tweedracht: waer wt dan compt dat sommighe tghemeen volc aenhangen: andere volghen de meeste ende machtichste vander stadt: soo datter weynighe blijuen, die tweluaert van de gheheele burgerije voor ooghen hebben. Hier wtsproten tot Athenen groote twisten ende partijschappen: ende en baerde ooc binnen ons vaderlant Romen, niet alleene groote op-
{==33v==} {>>pagina-aanduiding<<}
roeren, maer d'alder doolijcste burgerlijcke oorloghen. Welcke ghemeen verderffenissen, een vroom, oprecht staetwaerdich burger behoort te haten ende te vermijden: so dat hy hem selfs geheelijcken tot het gemeen weluaert ouergheuen sal: daer hem noch rijcdommen noch macht en betaemt te soecken: maer tghemeen goet also voor te staen, dat hyse al tsamen nut ende behulpelijck sy. Noch hy en sal oock niemandt door valsche beschuldighinghen inden hate des volcx brenghen maer de rechtuaerdicheyt ende eerbaerheydt alsoo voor ooghen hebben: dat hy in tbeschermen van tghemeen goet, lieuer yegelijcx viant werde, ia ooc den doot eerst ghetroost sy: dan hy tghemeen profijt ende oorbaer verlaten soude.


Dat het teghens t'officie van een grootmoedigen man is, alsmen te seer staetghierich is. 
Het xxxi. Capit.

De staetgiericheyt ende het twisten om eerlijcke officien ist alder ellendichste: waer af de selfde Plato schoon ghescreuen heeft: dat de kijuers ende twisters om de heerschappie oft regimente niet anders en doen: dan oft de bootsluyden oft scheeps 
{==34r==} {>>pagina-aanduiding<<}
 volck onderlingen streden wie dat stieren soude. De selfde Plato leert oock datmen alsulcke voor vianden sal houden, als si hem tegens tgemeen goet wapenen: maer niet de ghene diet met hun verstant ende oordeel beschermen willen. Alsoodanigen twist was tusschen P. Africanum ende tusschen Quintum Metellum: nochtans sonder alle bitterheyt.


Dat de rechte maniere van sterckheyt is, sinen toorn te connen betemmen. 
Het xxxii. Capit.

Men salse oock niet ghelouen, die daer seggen datmen opten vianden bitterlijcken behoort te vergrammen, ende dat sulcx den vromen grootmoedigen luyden betaemt: want men vint voor eenen heerlijcken dapperen man niet looflikers noch eerlijckers, dan goedertierenheyt ende versoenlijcheyt. Men moet oock int regeren van vrije volcken ende int hanteren van de rechuaerdicheyt der wetten minnelijc ende grootmoedich zijn: op dat wy, door het onbequaem aenspreken, oft door onschamel begeeren, niet grammelijck in een onnutten ende hatelijcken toorn teghen den luyden en ontsteken. Heethoofdich zijn, betaemt genen vromen man.Nochtans moet dese 
{==34v==} {>>pagina-aanduiding<<}
 minnelijcheyt ende goedertierenheyt (salmense anders prijsen) om tghemeen weluaerts willen vermengt zijn met eenen dapperen strengheyt: sonder welck men geen stadt regeren en mach.


Datmen int straffen den toorn aldermeest vlieden ende vermijden moet. 
Het xxxiii. Capit.

Alle straffinghe behoort te gheschieden sonder versmadelijckheyt: de vvelcke niet ghedaen en sullen werden tot profijt vanden genen die anderen met woort oft daet castijen, maer sal ten oorbaer dienen van tghemeen weluaert. Men moet oock wel scherp toesien, dat die straf niet groter sy dan de misdaet is: noch dat d'een niet gestraft en werde om tselfde daermen anderen niet eens om en beschuldicht. Maer sonderlinghe moetmen int straffen de gramschappe bedwingen. Vvant ten is niet moghelijcken dat hijt middel (twelc tusschen te veel ende te weynich staet) mach houden, die gram zijnde straffen wil welc middel de Peripateticiens prijsen, ende dat wel met recht: indien si oock de gramschappe niet en presen, die si nuttelijck vander naturen verleent seggen te wesen: maer gram-
{==35r==} {>>pagina-aanduiding<<}
schappe staet in allen saken te verwerpen: ende waer wel te wenschen dat de regenten ende rechters de wetten ghelijck mochten vverden: ouermidts de vvetten niet wt toorn, maer wt rechtuaerdicheydt straffen ende castijen.


Dat den grootmoedighen betaemt, hun niet te verheffen in voorspoet: noch den moet niet te laten legghen in teghenspoet. 
Het xxxiiii. Capit.

Maer de houaerdije ende verwaentheydt behoren vvy sonderlinghe in voorspoet, alst ons al na wille gaet, te schuvven ende te vlieden: vvant het is also vvel een lichtuaerdicheyt den voorspoet als den teghenspoet onmatich te dragen. In alle ons leuen ghelijckmoedich te vvesen, een gelaet van aenghesicht ende voorhooft altijt te houden, (soomen van Socrate ende oock van C. Lelio seyt) is heerlijck ende een edele sake. Alhoe vvel Alexander Coninck van Macedonien sinen vader met ridderlijcke daden ende glorie te bouen ghinc: so vvas nochtans de vader verre bouen den soon te prijsen in alle goedertierenheyt ende vriendelicheyt. Daeromme vvas de vader altijt 
{==35v==} {>>pagina-aanduiding<<}
 grootmoedich, als de sone dicmael d'alder schandelijcste was: dies schijnen si recht te vermanen, die daer leeren, dat hoe wy hoogher zijn, hoe wy ons cleynder ende goetlijcker dragen sullen. Panetius seyt dat zijn iongher ende vrient Africanus plach te segghen, ghelijck alsmen de moedighe paerden (die inden strijdt door tvreesselijcke gherucht soo wildelijcken tieren datmense niet manieren en mach) den berijders leuert, op datse daer af ghetemt souden werden omme die namaels te behendiger te mogen gebruycken: datmen oock alsoo mede de vermetele menschen, die duer haer gheluckicheyt ongetemt zijn, behoort te bestellen onder verstandige vrienden: die met redene ende goede onderwijsinghe d'onsekerheyt vanden tijtlijcke dingen ende d'ongestadicheyt des gelucx hun voor oogen stellende, haren hoogen verwaenden moet wat mogen betemmen. Inden meesten voorspoet behoeftmen den meesten raet.Ende den raet der vrienden staet ons aldermeest te gebruycken in onse alder meest voorspoedicheit: diemen dan ooc meer dan oyt te voren gelouen ende volgen sal. Looftuiterie salmen niet ghelouen.In dese gheluckige tijden moet elck hem wel nau wachten dat hy zijn ooren den pluymstrijckers niet en opene, noch hem niet nae den monde en laet spreken, daer door men al te haest verleyt wert. Want wy ons daer door te recht prijswaerdich wanen. 
{==36r==} {>>pagina-aanduiding<<}
 Waer wt ontallijcke veel sonden spruyten: als de menschen door goetdunckenheydt opgheblasen zijnde, ende in groote dolinghen leuende schandelijck bespot werden. Hier af heb ick tot noch toe genoech ghesproken.


VVat eerlijcke ledicheyt oft ruste eenen grootmoedigen man betaemt. 
Het xxxv. Capit.

Men moet ooc achten dat de ghene, die tgemeen goet regeren, d'alder grootste ende heerlijckste saken handelen: aenghemerct huer handelinghe sich alderbreetste, ende tot de meeste menichte streckende is: daer zijn ooc veel heerlijcke mannen gheweest (somen ooc noch wel vint) in een stil gherustich leuen naesporende oft bedenckende groote saken, ende hielden hun binnen hare wooningen: oft verselschapt zijnde met Philosophen, oft met regenten van tgemeen goet, verlustichden si hun in haer huyslijcke saken: nochtans niet alsoo datse haer besittinghen oft haue seer benaerstichden te vermeerderen, oft dat si die hun aen ghinghen huer goet lieten ghebreck hebben, maer deylden dat henluyder schamele vrienden, iae oock tghemeen 
{==36v==} {>>pagina-aanduiding<<}
 weluaert, alst de noot eyschte. En behoren onse goeden rechtelijcken vervvoruen te zijn, niet door schandelijck noch hatelijck ghevvinne: si moeten oock veel luyden (maer die dat vvaerdich zijn) te profijte ende te goede comen: dan machmen dat oock met redene, met naersticheyt ende met spaerlijcheyt vermeeren: ende dat lieuer in eerlike miltheyt ende vveldaet totten behoeftighen besteden, dan in vvellusten, oueruloet, ende ouerdadige pompe te misbruycken. Die dese dinghen vvel onderhout, mach heerlijck, treffentlijc, ende manlijck leuen, oock mede eenvuldelijck ende vriendelijck teghen alle menschen.


Van maticheyt. 
Het xxxvi. Capit.

Nv staet noch te seggen van tvierde ende laetste deel van d'eerbaerheyt: te vveten van maticheyt, in haer behelsende schamelheyt (als een chieraet des leuens) oock bescheydenheyt ende besaticheyt van alle verstoringhen des herten, ende de rechte mate van alle dinghen. Hier inne is gheleghen dat de Latijnen Decorum maer vvy betamelijcheyt oft tghene dat lieflijc ende aenghenaem is, noemen: ende is van sulcker naturen datmens van d'eerbaerheydt niet scheyden en mach. Vvant alle wat be-
{==37r==} {>>pagina-aanduiding<<}
taemt, is eerlijck, ende vvat eerlijck is betaemt ooc. Duecht ende eere waren noyt verscheyden.Maer vvat onderscheyt de eerlijcheyt heeft vande betamelijcheyt, mach lichter verstaen dan vvtghesproken vverden: vvant men merct eerst vvat het gene is, datter betaemt, als d'eerlijckheyt voorghegaen is.


Van tweederley manieren van bequaemheyt. 
Het xxxvii. Capit.

Also en blijct niet alleen in dit deel van eerbaerheyt, daer ic nv af spreken vvil, vvatter betaemt: maer ooc in de drie voorgaende deelen. Vvant het betaemt datmen redene ghebruycke, datmen vvijslijc spreke, datmen alle zijn vvercken bedachteliken doe, ende datmen vvat vvarachtich is, in allen dinghen mercke ende aenschouvve: daer teghen ist soo onbetamelijck bedroghen te vverden, te dolen ende te missen alst is sot ende onsinnihc oft onuernuftich te vvesen. Alsoo is alle dat recht is, bequaem: daer teghens is alle onrecht (soot leelijck is) onbequaem. Van ghelijcken ist oock metter sterckheyt. Vvant vvat manlijck ende vvt een grootmoedich herte geschiet, behoort den mannen toe ende is bequaem: maer vvat daer teghens gheschiet, 
{==37v==} {>>pagina-aanduiding<<}
 is oock soo schandelijck alst onbetamelijc is. Hieromme betreft dese betamelickheyt, daer af ick spreke, alle eerbaerheydt: ende dat niet alsoo, datmens verborghentlijc merct, maer dattet opentlijcken verstaen ende begrepen mach werden. Want daer is yet wat, twelck men ooc in alle duechden verstaet, dat betaemt: ende mach eenichsins met de gedachten, maer gheensins int wesen vander duecht ghescheyden werden. Oock mede ghelijc de bequaemheit ende schoonheyt des lichaems, niet en mach gescheyden werden vande gesontheit: also is ooc dese bequaemheyt, daer ic af segge, gheheelijcken inder duecht verspreyt ende vereenicht: maer si mach metter herten ende gedachten yet wat onderscheyden werden. Maer men bescrijftse in tweederley manieren. Want daer is een al ghemeen bequaemheyt, de welcke in alle eerbaerheyt ghebruyct werdt: ende ooc een ander, die dit onderworpen is, dat hem alleen tot de sonderlinge deelen van d'eerbaerheyt streckende is. De alghemeen bequaemheyt plachmen te bescrijuen aldus. Bequaemheyt ist ghene dat met d'edelheit des menschen ouer een compt, waer door smenschen nature van alle ander dieren onderscheyden werdt. Maer het deel hier af, twelck dit al ghemeene onderworpen werdt, beschrijftmen in deser wijsen: het 
{==38r==} {>>pagina-aanduiding<<}
 is een bequaemheyt die so metter naturen ouer een draecht, dat de bescheydenheyt, maticheyt, ende eenrehande gedaente van eersaemheydt daer inne verschijnt. Men mach wt de bequaemheyt welc de Poeten nae volghen, wel sien dat de Philosophen dees oock ghemeent ende verstaen hebben. Maer dan seytmen dat de Poeten de bequaemheyt volghen, als si elck personagie doen spreken soot hem toebehoort ende zijn staet eyscht. Ist dat si Aeacum oft Minos doen segghen.


Laetse hatel wesen. Als si my maer vreesen. 


Dit sal onbequaem schijnen soomen seyt dat dese rechtuaerdich geweest zijn. Maer spreect dat de tyran Atreus, tsal met lusten ghehoort werden: want dan zijn die tyrannissche woorden in eens tyrannen mont bequaem. Nv oordeelden de Poeten wat yeghelijck betaemde, wt de persone: maer de nature selfs heeft ons elc een persone gheschapen van grooter waerdicheyt, edelder dan alle dieren. Daeromme moghen oock de Poeten onder grote veranderinge van personagien, iae ooc onder sondige personages, nae haer goetduncken achten, wat elc betaemt te seggen. Maer want ons, door de nature, ons deel van stantuasticheydt, van bescheydenheyt, van maticheydt ende van eerbare schaemte verleent is, ende 
{==38v==} {>>pagina-aanduiding<<}
 want ons die selue nature acht leert nemen, hoe wy ont tegen den menschen sullen draghen: so spruyt hier wt datmen licht merct hoe verre hem dese bequaemheydt, die tot alle eerbaerheyt behoort, streckende is: ende dat ist datmen siet by alderley aert van duechden. Ghelijck als de lichamelijcke schoonheyt, den oogen behaecht door de bequame t'samenvoeghinge van de leden, ende hem tghesichte sonderlinghe verlusticht als alle deelen des lichaems met eenderhande beuallicheyt wel gheschict zijn: alsoo beweecht oock dese bequaemheydt (die haer int smenschen leuen openbaert) het welbehaghen van den genen daer mede men verkeert: ende dat door een welgheschicten ordeninghe, stantuasticheyt, ende bescheydenheyt in alle haer woorden ende wercken. Hieromme moetmen eenrehande eerwaerdicheyt pleghen tegen den menschen ende teghen den achtbaerlicste ooc tegen yeghelijc. Vvant het is een vermetelheyt, iae met allen een ouergheuenheyt, niet te achten watmen van ons seyt. In alle achtneminghe deser dinghen vintmen ooc onderscheyt tusschen rechtuaerdicheyt ende eerbare schaemte. Niemant te verongelijcken, is een deel van gherechticheydt: maer niet te missen oft te sondighen is een deel van eerbare schaemte: int welcke aldermeest 
{==39r==} {>>pagina-aanduiding<<}
 den aert ende cracht van de bequaemheyt beuonden wert. Dese dingen dan verclaert zijnde, acht icx ghenoech verstaen te wesen, dat het ghene is dat ick segghe te behooren.


VVat de bequaemheyt werct. 
Het xxxviii. Capit.

Het officie dan, dat hier wt spruyt, strect hem eerst hier toe: te weten tot eendrachticheyt ende onderhoudinge der naturen. Volghen wy dese dan tot een leytsman, soo en moghen wy nemmermeer dolen: maer sullen verweruen tghene dat van naturen subtijl ende scherpsinnich is: ooc mede dat bequaem tot de vergaderinghe ende tgheselschap der menschen, ende dat sterck ende dapper is. Maer d'aldermeeste cracht vande bequaemheyt, is gheleghen in de maticheyt, daer af ick nv disputere. Ten is ooc niet ghenoech dat de beweghingen des lichaems, die ter naturen bequaem zijn, wel geschict werden: maer men moet veel meer arbeyden om de beroeringen des herten, die mede ter naturen geuoecht zijn, bequaem ende gheschict te maken nae der naturen.


    Dat het de fonteyne is van alle bescheydenheyt, als begheerte onder redens bedwanc staet. 
Het xxxix. Capit.

    
{==39v==} {>>pagina-aanduiding<<}

De cracht der sielen ende der naturen is inden mensce tweederley. Het eene deel staet inde begheerlicheyt, die den mensche herwaerts ende derwaerts ruct oft treckt: het ander staet in redene, die den mensce leert ende verclaert, watmen doen oft laten sal. Daer wt comet, dat de redene regeert, ende de begheerlicheyt gehoorsaemt. Maer alle werc behoort vry te zijn van vermetelheyt ende van versuymelheyt: so datmen niet en doe, dan daermen goede bewijselike redene af geuen mach: twelc by na de bescrijuinge is vant officie. Daeromme moetmen benaerstighen, dat de begeerlicheyt de redene gehoorsame ende diene: so dat de begeerlicheit door gheen vermetelheyt yet wat wt haer selfs en besta, eer de redene haer dat gebiede, noch datse door lueyheyt oft traecheyt niet en versuyme, tgene haer van de redene beuolen wert: maer dat si haer van de redene beuolen wert: maer dat si haer stillekens ende gherustich houde, sonder eenige verstoringen oft beroeringen des herten te maken: waer wt sich dan alle stantuasticheyt ende bescheydenheyt openbaren ende verschijnen sal. Maer de begheerten, die hem te verre verspreyen ende wtgaen weyen, soo datse sonder van redene bedwonghen te zijn, yet begeeren, oft vlieden te doen: dese gaen sonder 
{==40r==} {>>pagina-aanduiding<<}
 alle twijfele te verre, ende en houden geen mate: want si de gehoorsaemheyt verwerpende dan niet meer onder de redene en staen: dien si nochtans door de wet der naturen onderdanich gemaect zijn: twelc niet alleen den gemoede, maer ooc den lichame verstoort ende ontstelt. Dit machmen lichtelijc mercken aen d'aengesichten der geenre die ontsteken zijn door ongeschicte begeerte, oft door vreese versaecht, oft door eenighe onbescheyden wellust vrolijc zijn: alle der welcker ghedaente, sprake, ende ghelaet verandert werden. Wt welcke dingen (op dat ick weder tot d'officien kere) verstaen mach werden, datmen alle de begheerten inwaerts behoort te trecken ende te besatigen oft te stillen: datmen ooc scherpe achtneminge ende naersticheyt sal verwecken, op dat wy geen dinc roeckeloos, onbedachtelijc, noch versuymelijc en bestaen noch en doen. Want wy zijn vander naturen sulcx niet voortghebracht, dat wy alleen tot spelen ende boerten, maer veel meer tot ernstelike, treffelike, ende grote saken schijnen gheboren te wesen. Als de noodsruft besorcht is, machmen lust of spel bedrijuen.Wy moghen oock soo wel spel ende boerte als slape ende ander natuerlijcke rust ghebruycken: maer dan eerst, als wy onse treffelijcke ende nootlijcke saken af ghedaen hebben. Soo en sal oock dese maniere van boerte oft spel nyet 
{==40v==} {>>pagina-aanduiding<<}
 onmatelijck noch te vele wesen: maer natuerlijck, lustich ende vrolijck. Ende ghelijck wy den kinderen niet alle manier van spel toelaten, maer sulcdanich dat noch niet geheel verscheyden en is van eerlijcke daden: soo behoorter oock altijt eenich licht eens oprechten verstants onder ons boert ende spel ghemengt te wesen.


Van rabbauwerye van eerbaer boert. 
Het xl. Capit.

Men vint twee manieren van boerte: waer af d'eene oneerbaer is, brootdroncken, schandelijck ende rabbauwich: d'ander is artich, beleeft, geestich ende lustich. Vvaer mede niet alleen de comedien van onsen Plauto ende vanden Atticiens, maer oock de boecken van de Socratische Philosophen gelardeert ende ondermengt zijn: ooc mede vele genoechlike spruecken van verscheyden mannen, als die vanden ouden Cathone vergadert ende Apophthegmata ghenaemt zijn. Daeromme is het onderscheyt tusschen de artighe ende schandelijcke boerterye licht te mercken. Het eene, indient op bequame tijt ende met een vermakelijcke sin gheschiet, betaemt een eerbaer man seer wel. Het ander, indien de 
{==41r==} {>>pagina-aanduiding<<}
 woorden soo oneerbaer zijn als de materie snoode is, voecht rabbauwen ende potboeuen.


Dat eerbaer spel oock zijn mate heeft. 
Het xli. Capit.

Daer is oock mate in tspelen te houden: op datmens niet al tseffens wt en stort ende wy niet door onse wellust verblint zijnde, in eenighe schandelijcheyt en vallen. De schermscholen, tornoy spelen, met ander ridderlijcke oeffeninghen, ooc mede vlieghen, iagen ende dier ghelijcke verlustiginghen zijn vol eerlike vermakelijcheyden.


Datmen des ghemoets verlustigingen in eerlijcke dingen sal soecken: ende datmen de lijflijcke welluste oft geheelijcken verlaten, oft gants selsaem ghebruycken sal, ouermidts si beestelijck is. 
Het xlii. Capit.

Maer om wel te verstaen wat betamelike wercken zijn, soo moetmen altijt voor ooghen hebben ende aenmercken hoe vele edelder des menscen dan alder dieren 
{==41v==} {>>pagina-aanduiding<<}
 nature is. Want de beesten niet anders en gheuoelen dan vleesschelijcke welluste: daer si met alder druysticheyt toe gheport werden. Maer des menschen gemoet wert al leerende gheuoet, het ondersoeckt ofte doet denckende altijt yet, ende wert gheloct ende geleet door vermakelicheyt van yet te sien oft te horen: Iae ooc die ghene, die noch al een weynich totter wellusten gheneycht is, indien hy niet van een beestelick geslacht en sy want men vinter die metten name (maer niet metter daet) menschen zijn. maer is yemant yet oprecht van herten, dese alhoe wel hy door wellusten gheuanghen werdt, salt verberghen: ende ghelaet hem wt schaemten, als oft hy de wellust niet en begeerde. Vleesschelike lust des menschen edelheyt niet waerdich.Daer wt men verstaen mach, dat de vleesschelike luste niet waerdich genoech en is voor de edelheyt der menscheliker naturen: ende datmense behoort te versmaden ende te verwerpen. Maer waerder yemant die dese luste eenicsins wilde ghenieten, die moet in tghebruycke wel naerstelijcken mate onderhouden. Aldaer omme salmen tgebruyck in spijs ende cleederen niet totter wellusten, maer tot des lichaems ghesontheydt ende stercheyt schicken ende voegen. Indien wy oock te recht de edelheyt ende groote waerdicheyt van smenschen nature wil-
{==42r==} {>>pagina-aanduiding<<}
len aenmercken so sullen wi verstaen, hoe snoode ende schandelick het den mensche is: dat hy in welluste oueruloeye, ooc teeder ende sachtelijcken leue: ende hoe eerlijcken het daer tegens is datmen spaerlic, matelijck, strenghelijck ende soberlijcken leue.


Van verscheyden manieren der menschen. 
Het xliii. Capit.

Oock mede salmen weten dat de nature ons als met tweederley personen becleet heeft: van welcke d'een gemeen is also wy al tsamen redelijck zijn ende van sulcker edelheydt daer mede wy alle dieren te bouen gaen: waer wt oock alle dat eerlick ende bequaem is geleert werdt, ende waer door de maniere om de officien te vinden ondersocht wert. So menigen mensch soo menighen sinne.Het ander personage is dat yeghelick bysonder verleent is. Want gelijcmen grote verscheydenheden vint in de lichamen der menscen, so sommige snelder om lopen, andere stercker om vechten, ooc eenige eerwaerdigher ende sulcke liefliker van gedaente zijn: so vintmen ooc noch groter ende meerder veranderinge in sinnen ende zeden der menschen. Also was in L. Crasso ende L. Philippo veel lieflicheydt. In Caesare de sone van Lucio was sulcx noch meer van naturen, diese noch met cloeckheydt 
{==42v==} {>>pagina-aanduiding<<}
 vermeerde. Maer ter seluer tijt waren Marcus Scaurus ende de ionghelinck Marcus Drusus sonderlinghe strenghe, Scipio eerghierich maer swaermoedich van leuen. Onder de Griecken was Socrates soetelic, boertich ende genuechlijc van woorden: die altijt onder zijn bootserije wat anders meynde dan hy sprack. Daer teghen seytmen Pythagoram ende Periclem veel authoriteyts vercregen te hebben, sonder alle vrolijcheyt. By der Carthaginenser hertoghen vantmen Hannibal listich, ende by den onsen Q. Maximum een swijger ende bedecker zijns voornemens, die hem veynsen, zijn vianden belaghen, ende haer aenslagen vernielen conde: waer inne de Griecken oock Themistoclem van Athenen ende Phereum Iasonen bouen alle andere prijsen, ooc sonderlingen de listige ende schalcke daet van Solon de welcke om te veyliger te moghen leuen, ende zijn vaderlant naemaels meer nuts te doen, hem seluen gheliet als oft hy onsinnich ende rasende waer gheweest. Onbeueinstheyt.Men vinter wederomme die dese gheheel onghelijck zijn: als die eenvuldich ende onbeueynst zijnde de naecte waerheyt beminnen, tbedroch haten, ende achten datmen niet bedriechlijc noch verborghentlijck en behoort te handelen: oock mede anderen, diet alles verdraghen, ende 
{==43r==} {>>pagina-aanduiding<<}
 elck man te willen zijn, alleen om tbegeerde te verweruen: soo ick Syllam ende M. Crassum ghekent hebbe, soomen ooc den alder schalcksten ende ghedoochsaemsten Lacedemonier Lysandrum seyt gheweest te zijn. Ende was Callicratides, die terstont nae Lysandrum ouerste vander Lacedemonier vlote was, recht contrarie van aert. Alsoo vintmer ooc sommighe so gemeensaem ende spraecksaem, datse (niet teghenstaende si rijck ende machtich zijn) een vanden slechten burgheren schijnen te wesen: twelck ick in Catulo soo wel inden vader als inden soon, oock in Q. Mutio Numantino ghesien hebbe: oock hebben oude mannen sulcx van Scipione Nasica dicmael vertelt. Daer teghen weder dat zijn vader, die tverderflijck bestaen van Tyberio Gracho vernielde ende strafte, niet met allen vriendelick noch milt van sprake en was: twelck men oock seyt van Xenocrate d'alder treflijckste onder alle Philosophen, die daeromme hooch ende heerlijck gheacht was. Daer zijn noch ontallijcke veel andere verscheydenheyden van naturen ende van seden: die nochtans geensins te verachten zijn. Ende behoort yeghelijck de sine te volghen, so verre die niet onbetamelijck, maer natuerlijck zijn eyghen zijn: op dat die bequaemheyt, die 
{==43v==} {>>pagina-aanduiding<<}
 wy soecken, te lichter mach onderhouden werden. Daeromme moetmen soo handelen, dat wy niet met allen en bestaen tegens de al ghemeen nature, te weten tegens redelijcheyt: maer dat wy die ooc onderhouwende, tghene doen, daer wy elck van naturen meest toe gheneghen zijn. Ooc mede in sulcker wijsen, dat wy onse genegentheyt volgen ende ons voornemen na de gaue onser naturen strecken: al saghen wy oock treffeliker ende grooter saken, daer wi nochtans niet toe genegen en zijn: want het en dient niet dat wi tegens nature strijden, noch men sal niet beiagen datmen niet vangen en mach. Natuere gaet bouen de leere.Waer wt sich dese bequaemheyt noch meer openbaert ende verthoont. Want waer ons nature tegen strijdet en betaemt niet. Also dat indien hier eenige bequaemheydt is: soo en vintmer voorwaer gheen meerder, dan dat elck hem selfs in zijn geheele leuen ende in alle sine wercken ghelijc sy ende van eender aert: welcke ghelijcheyt oft ghestadicheyt niemant onderhouden en mach, die zijn selfs nature verlatende, eens anders na bootst ende aenneemt. Die vreemde tale onder de sine menghet, werdt te recht bespot.Ghelijc wy sulcke sprake behoren te gebruycken, die ons best condt is: op dat wy niet (als sommige doen) vreemde tale daer onder minghende te recht bespot en werden: also betaemt ons alle tweedracht ende ongelijcheyt 
{==44r==} {>>pagina-aanduiding<<}
 in al ons daden ende leuen te vermijden. Ende dese verscheydenheydt der naturen is van sulcker crachten dat het somtijts den eenen betaemt hem selfs te dooden: twelc een ander in een selfde sake niet en betaemt. Wast niet gheheelick een sake met M. Cathone ende met d'anderen die haer seluen Caesari ouergauen? maer hadden d'anderen hem selfs tleuen genomen, tsoude hun moghelick tot schanden gerekent hebben gheweest, ouermits si van sachter leuen ende niet soo streng van zeden waren: maer Catho dien de nature met onghelooflijcker treffelijcheyt oft dapperheyt begaeft hadde (die hi noch met een ghestadighe stantuasticheydt vermeerdert ende beuesticht hadde) ende die onafwijckelijck in een voornemen volherdich was, desen (segghe ick) was den doot beter, dan dat hy den tyranne te voet soude hebben gheuallen. Vlysses conste veinsenHoe vele heeft Vlysses in zijn langduerende dolinge gheleden, als hi de vrouwen (indien men Circe ende Calypso vrouwen mach noemen) diende, ende hy hem selfs vriendelijck van sprake ende ghenuechlic geliet? Thuys zijnde verdroech hi noch de smadighe woorden zijnre dienaren ende maerten alleen omme te volbrengen dat hy voor hadde: maer Aiax hadde lieuer (somen hem bescrijft) dusent doden, dan sulcke bespot-
{==44v==} {>>pagina-aanduiding<<}
tinge geleden. Dese dingen dan aenmerckende behoort elck te ouerlegghen waer toe hy gheneghen is, oock wat zijn aert is, ende hem daer nae te schicken: maer niemant en onderwinde hem eens anders sake die anderen betaemt. Want dat betaemt elck aldermeest, dat aldermeest zijn eygen nature is. Daeromme moet elck zijn selfs nature aert ende ghengentheyt kennen, ende een streng rechter tusschen zijn ghebreken ende duechden wesen: op dat de batement speelders niet wijser en schijnen dan wi, die welcke niet de heerlicste rollen oft personeringhe en verkiesen, maer die hun bequaemste zijn. Die een heerlick statich ghelaet heeft personeert een Coninc, die buertich is een neefken: die schoon ende gracelick is, een amoreus, ende soo voorts met d'andere. Sullen dan de rymers in hun batementen connen doen, dat de verstandighen in tbeleet haers leuens niet en connen? daeromme sullen wy ons liefste tot sulcke saken begheuen ende meest in arbeyden, daer wy ons bequaemste toe vinden. Maer werden wy somtijts wt noot gedronghen in saken daer toe wy niet ghenegen en zijn, so sullen wy alle naersticheyt, sorghe ende vlijte gebruycken om die dinghen (connen wy die ymmers niet geheel bequamelic oft prijslic doen) ten minsten 
{==45r==} {>>pagina-aanduiding<<}
 alsoo te doen, dat wy daer inne niet seer te verachten en zijn. Men moet oock naerstelijcker de ghebreken vlieden, dan goede saken onderwinden, daer wy van naturen niet toe gheneghen zijn.


Vande bequaemheyt, soo wel inden dingen ons vander fortune verleent, als inden dingen die wy ons self door eyghen oordeel aenghenomen hebben. 
Het xliiii. Capit.

Tot die twee voorgenoemde personen wert somtijts, of door eenich geual, oft door gelegentheyt van tijde, een derde geuoecht: oock mede wel een vierde persone, daer wy ons door eyghen oordeel toe schicken. Want concrijcken, heerschappien edelheyt, eere, rijcdomme, ende de dingen die dees contrarie zijn, hangen in tgheluck ende werden vanden tijde geregeert: maer wat personagie wy spelen willen hangt aen ons selfs: want sommighe begeuen hun totter Philosophien, anderen tot de rechten, anderen tot welsprekenheyt, andere tot andere consten daer inne elck meest begeert vermaert te werden. Doch soeckense veel al prijs ende waren gaerne wtnemende in 
{==45v==} {>>pagina-aanduiding<<}
 tghene daer haer ouders inne ghepresen zijn gheweest. Also sochtse P. Mutius inde rechten, ende Africanus de sone van paulus in crijchshandel. Sommighe vercrijghen ende voeghen noch eenighe eyghen lofwaerdicheyt tot de eere die si van haer ouders ontfangen hebben: als dese selfde Africanus, die zijn ridderlick lof met welsprekenheyt vergroote. Het welck ooc mede Timotheus de sone van Conon ghedaen heeft: die in ridderlike feyten niet minder zijnde dan zijn vader, zijn lof ende glorie oock met een edel verstant ende geleertheyt vermeerde. T ghebuert oock somwijlen, dat eenige verlatende den handel huerder ouderen, huer selfs voornemen ende maniere volgen: ende dit meest inden genen die van cleynder afcomst zijnde na grootheyt staen. Alle twelcke wy (die tbetamen soecken) met hert en sinne wel behooren te aenmercken.


Van state oft maniere van leuen te verkiesen. 
Het xlv. Capit.

Alder eerst moetmen wel raetslagen ende ouerlegghen wie ende hoedanich wy begheeren te wesen: ooc wat maniere van leuen ons te aenuaerden staet: welcke bera-
{==46r==} {>>pagina-aanduiding<<}
dinghe bouen alle andere d'alderswaerste is. Want hem elck ghemeenlijck in zijn ionckheyt, die gants onvoorsichtich is, begeeft tot eenrehande maniere van leuen, niet die hem nutste, maer die hem lustichste is: alsoo dat hem elck verwert vint in een maniere ende ghewoonte van leuen, al eer hy verstandich ghenoech is om te verkiesen tghene voor hem tbeste waer. Want al ist soo dattet Hercules, die een soon van Iupiter was, heeft moghen ghebueren (soo Xenophon schrijft) dat hy in zijn ioncheyt (twelck den tijt is elck vander naturen verleent omme hem seluen eenen wech zijns leuens te verkiesen) in een woestijne sittende langhe twijfelende ende hem beriedt welcken wech hy best inne gaen soude, soo hy twee weghen d'een wellustich, d'ander duechdelijck voor zijn ooghen sach: so en sal moghelijck alsulcx ons niet ghebueren, die na ons goetduncken d'een oft dander nauolghen tot wiens hanteringe ende bedrijf wy dan gedreuen werden. Maer meest al in de onderwijsingen ende zeden onser ouderen opgeuoet zijnde werden wy geuoert tot henlieder ghewoonte ende maniere van doen. Andere werden gedreuen doort ordeel vande meeste menichte: so dat si alder meest begeren, tgene dat alle man alder bestacht. Daer zijnder ooc 
{==46v==} {>>pagina-aanduiding<<}
 sommighe die welcke, oft door eenrehande gheluckicheydt, oft door natuerlijcke duecht, oft doort onderwijs haerder ouderen, den oprechten wech des leuens gewandelt hebben. Maer den aert van dit volc is met allen seltsaem: die welcke verchiert zijnde oft met een wtnement edel verstant oft met oprechte gheleertheyt, tijt van beraet hebben gehadt, om verkiesen wat maniere van leuen si wilden aennemen. In welck ouerlegghen men alle tberaet meest moet voegen tot sulcken maniere van leuen daer elcx nature meest toe strect. Want indien wy (soo voor gheseyt is) het rechte behoren oft betamen soecken, volgende meest in onse wercken de ghenegentheyt onser naturen: soo behooren wi ooc veel sorchuuldiger te zijn in tverkiesen van een state, daer wy ons leuen dencken in te versliten: op dat wy met een ghestadicheyt van leuen ons seluen altijt moghen ghelijck zijn ende in gheen officie oft betamelic werc en hincken noch en missen. Maer want d'aldermeeste cracht tot dese verkiesinge van state gheleghen is in de nature, daer naest inder fortuynen: so moetmen dese beyde int verkiesen van state oock wel aenmercken: doch sonderlinghen op de nature, want die is veel vaster ende ghestadigher: ghemerct de fortuyne (hoe wel si onghe-
{==47r==} {>>pagina-aanduiding<<}
durich is) oock somtijts in dese saken tegens de onsterffelike nature schijnt te strijden. Daeromme moet de sulcke stantuastich blijuen in zijn voornemen, die een staet aenghenomen heeft bequaem zijnde tot zijn onuerdoruen nature: ende dit betaemt aldermeest, ten ware men vermercte in tverkiesen zijns staets gedoolt te hebben. Maer oft sulcx ghebuerde (twelc wel vallen mach) so moetmen seden ende voornemen veranderen. Welcke veranderinghe ons bequamer ende lichteliker vallen sal, indiense met goede ghelegentheyt gheschiet: maer wil dat niet zijn, so salmens allenskens ende metter tijt doen ghelijc de wijse mannen leeren datmen der geender vrientschap die niet soo lustich noch goet en beualt alsmense waende, meer behoort af te ternen dan af te schueren. Maer als yemandt dan zijn maniere van leuen verandert heeft, soo moet hy met alder vlijte besorghen dat hy sulcx met goeden raet ghedaen schijnt te hebben. Ende want een weynich voor gheseyt is, datmen de voorouders nauolghen sal, so moetmen eerst daer wt sonderen, datmen haer ghebreken niet en moet naeuolghen: daer nae, indient de nature niet en vermach om sommighe saken nae te doen. Alsoo en mochte des eersten Africanus sone (die desen ghewonnen 
{==47v==} {>>pagina-aanduiding<<}
 van Paulo AEmilio, tot een soon aengenomen hadde) om de crancheyt zijnder siecten sinen vader met de wapenen soo wel niet ghelijck zijn, als die de sine gheweest was. Daeromme die door onbequaemheyt niet en mach (als zijn voorouders) der luyder saken voor recht verantwoorden, oft door swacheit ridderlijcke saken hanteren: behoort nochtans die dingen te volbrengen ende te hanteren, die in zijnder machten zijn, als rechtuaerdicheit, getrouheit, miltheyt, besceydenheyt, ende maticheyt: op dat hy te min beclaecht oft beschuldicht werde, in tgene hem ontbreect in ander dingen. De beste erffenisse is een goede name oft lof vanden ouders.Maer d'alder beste erffenisse die d'ouders haer kinderen achterlaten, die oock dan alle ander goeden te bouen gaet, is de glorie oft gemeen gerucht van duechden ende heerlike daden: ende is den kinderen gheen meerder sonde noch scande, dan dat si wt de voetstappen haerder ouderen wijckende die ongelijc worden ende tot oneere leuen van haerder voorsaten glorie. Ende want ongelijcke ouderdomme geen ghelijcke daden en betamen, so dat den iongers anders toebehoort dan den ouders, staet my hier af wat te segghen met onderscheyt.


VVat den ionghelingen betaemt. 
Het xlvi. Capit.


{==48r==} {>>pagina-aanduiding<<}

Den ionghelingen dan betaemt den ouders ende grijsaerts te ontsien: wt welcke si sommige van eerbaren ende oprechten leuen verkiesen sullen, wiens raet ende exempele si dencken na te volgen: want d'onuerstandicheyt vander iuecht, sal door de wijsheydt der ouderen beleet ende bestiert worden. Ende behoortmen de iongelingen met gantser vlijte vander wellusticheyt te trecken, door oeffeninge van arbeyt ende van ghedult int gemoet also wel als int lichame: want sulcx op die tijt aldermeest van noode is: op dat huer cloeckheyt ende welgheschictheydt, soo in ridderlijcke als in burgherlijcke handelinghen, mach bloeyen ende groeyen. Sy moeten oock mede, als si hun vermaken ende ghenuechte pleghen willen, onmaticheyt vermijden ende haer schaemte in eeren houwen: twelc licht vallen sal, indien onder huer spelen eenighe ouder van iaren sich menghen ende voeghen.


VVat den ouden betaemt. 
Het xlvii. Capit.

De ouden sullen haer lichamelijcke arbeyt minderen, ende des ghemoets oeffeningen vermeeren: ooc bysonder naerstich zijn omme huer vrienden, ende de ioncheyt, maer aldermeest het gemeen weluaert, met raet ende wijsheyt (so si meest heeft mogen) 
{==48v==} {>>pagina-aanduiding<<}
 behulpelijck te zyn. De ouden behooren tot eens anders nut te leuen.De ouderdom heeft haer sonderlinghe te houden voor traechheyt ende swaermoedicheydt: ende alhoe wel d'oncuyscheyt een yeghelick oneerlic is, soo is si inden ouden doch alder schandelicste. Comter dan d'onmatige geylheyt by, so ist een dubbelt quaet: want dees behelft in haer de verachtelicheyt ende oneere vande ouderdom: ende maect de onghetemperheydt der ionghelinghen noch veel onbeschaemder ende stouter.


VVat een regeerder, burgher, ende vreemdelinck betaemt. 
Het xlviii. Capit.

Hier en dient oock niet qualick yet gheseyt te werden hoe hem een regent, een borgher, ende een vreemdelinck draghen sal. Alsoo eyscht eygentliken de dienst last oft state van eenen regeerder, dat hy hem versta te presenteren oft te dragen de persone vander stede daer hy regeert: ende dat hy des stadts waerdicheyt ende eere behoort te bewaren, de wetten te onderhouden, willekueren te maken, ende te gedencken dat hem dese dingen toe betrout ende beuolen zyn. Maer den burgher betaemt onder een ghelijck recht met zyn medeburghers te leuen, hem selfs niet te verwerpen 
{==49r==} {>>pagina-aanduiding<<}
 oft verachten, noch oock te verheffen, ende niet te willen onder de gemeente dan dat vreedsaem ende eerbaer is: want sulcdanighen plachtmen voor een goet burgher te achten. Maer de vreemdelinghen oft inwoonders en behoren hun buyten haer selfs dinghen geen dinck te onderwinden, niemants saken te ondervragen, ende met allen gheen ondersoeckers te wesen in een vreemde stadt. Alsoo vintmen dan by nae de officien oft betamelijcke daden alsmen vraecht wat behoorlick is, ende wat na gheleghentheyt der personen, tijden ende iaren bequaem is. Maer daer en is niet dat so sere behoort, als in alle ons daden ende beraden stantuastich te wesen.


Vande bequaemheyt in cleedinge ende int lichaems beweghinghe. 
Het xlix. Capit.

Maer want haer dese bequaemheyt in al ons wercken, woorden, beweghinghe des lichaems ende in ons state vertoont oft openbaert, twelck in drie dinghen, als in schoonheyt, in ordeninghe ende in verchieringhe bequaem totten handel gheleghen is, soo ist wat swaer om wt te spreken, maer sal ghenoech zijn alst maer verstaen wert. Alsoo is in dese drie dinghen besloten een sorchvuldicheyt om te behagen den genen 
{==49v==} {>>pagina-aanduiding<<}
 daer wy mede verkeeren ende handelen. Waer af oock een weynich gheseyt sal werden.


Datmen sommige deelen des lichaems behoort te bedecken, ooc mede dattet schande is, sommighe dingen opentlijcken te doen oft te segghen. 
Het L. Capit.

Inden eersten so schijnt de nature selfs wel sonderlinghen acht genomen te hebben op ons lichame: die ons beeldenisse ende gedaente also gheschapen heeft, dat si tgene daer eenrehande eerlijckheyt oft verchieringhe inne was, opentlijcken ende voor ooghen ghestelt heeft: daer teghens si weder sommige deelen ons lichaems, die totter naturen noodtruft ghegeuen, maer mishaghelijc ende snoode om t'aenschouwen zijn, bedect ende verborgen heeft. D'eerbaer schamelheyt der menschen heeft dese welberadene scheppinghe ende schickinge der naturen nageuolcht. Want alle die redelijc verstant hebben, bedecken voort ghesicht, de dinghen die vander naturen bedect zijn: si doen de noodtruftige wercken der naturen opt alder heymelijcste: noch si en noemen 
{==50r==} {>>pagina-aanduiding<<}
 sulcke leden, oock tghebruyck' daer van niet met haer eyghen namen, hoe wel dees leden ende tghebruyck noodtruftich zijn. Ende is tghene dat niet oneerlick en is om te doen (alst maer heymelijc geschiet) seer groote schande om te segghen: alsoo dat sulcx openbaerlic te bedrijuen, is een geyle en cuysheyt ende grote onbescaemtheyt: ooc is het seggen putierich ende rabbauwich. Men sal hier niet achten op de Cinicos (dat zijn hontsche Philosophen) noch op sommighe Stoicos (die vol nae hontsch zijn) die ons straffen ende bespotten dat wy snoode achten sommighe woorden van dingen die nochtans in haer selfs niet oneerlijck noch schandelick en zijn: ende niet en scroemen met haer eyghen namen te noemen dinghen die in haer selfs quaet ende snoode zijn. Als moorden, bedrieghen, ouerspel doen, zijn int doen lelick ende snoode, ende worden wel met eeren ghesproken ende genaemt: maer kinderen te winnen is eerlick om doen ende schandelijck om segghen: met noch meer dierghelijcke saken die si (in een meninghe) teghen d'eerbare schaemte disputeren. Maer laet ons de nature volghen ende vlieden oft mijden alle tghene daer tghesichte der oogen ende tghehoor vanden ooren een schroemen ende onlust inne heeft. Men schicke al 
{==50v==} {>>pagina-aanduiding<<}
 tgelaet, het staen, den ganc, sitten, leggen, aensicht, ooghen ende tasten na dese betamelicheyt ende eerbaerheyt der naturen. Inw elcke dingen twee saken vermijt moeten werden: het eene is dat wi niet te brootdroncken noch te seer teeder en zijn: tander, dat wi niet te grof ende te boerachtich zijn. Dese eerbaerheyt en salmen de batement speelders ende aduocaten so niet toe schrijuen, als oft die henluyden alleen betaemde ende ons niet. Dees luyder ghewoonte heeft van outs sulcken regule, dat niemandt van hun opt taneel en mach comen, sonder broeck aen te hebben: ende dat wt vresen doort opwaeyen eens cleets oft anders erghens oneerbaerlick bloot ghesien te werden. Ten is oock ons maniere niet dat de manbare sonen met huer vaders, noch de swaghers met haerder huysvrouwen vaders baden. Daeromme salmen dese maniere van schamelheit onderhouden, bysonder oock om dat de nature selfs sulcx leert ende onderwijst.


Vande verchieringhe der mannen ende der vrouwen, oock mede van tghelaet des lichaems. 
Het li. Capit.


{==51r==} {>>pagina-aanduiding<<}

Ende wantmen tweederley schoonheyden vint, waer af d'een lieflic ende gent is, d'ander eerwaerdich ende dapper: soo behooren wy het lieflijcke wijflijck, ende het eerwaerdighe manlijc te achten. Eerwaerdicheyt betaemt den mannen, lieflijcheyt den vrouwenDaeromme sal de man alle verchieringe die eenen man niet en betaemt schuwen ende oeck mede alle wijflick ghelaet in gaen, staen ende alle lijfs beroeringhe vermijden. Want de manieren vanden worstelaers zijn dicmaels hatelick: ende zijn sommighe beweghingen vanden batement speelders niet al vry van bueselinghen. De eerwaerdicheyt van de ghedaente salmen door eenen goede veruwe, ende de veruwe door lichamelike oeffeninghen onderhouden. Daer en bouen moetmen reynlick zijn, doch niet soo malsinnelick dattet spottelic is: maer datmen alleen de claddicheyt ende slordighe slofheyt veriaghe. Desgelijcx salmen inde cleedinge doen, waer inne (soot in alle saken is) middel te houden het alder beste is. Men moet ooc mijden dat de ganc niet al te lancsaem en sy: soo datmen niet (alsmen seyt) drie treden in een saucierken en terdt. Oock mede salmen inden haestigen ganghe niet al te snel ende rasch zijn: want hier door vercort den athem, taensicht verandert, ende de mont verdraeyt, daer wt men merct dat by sulcdanige geen gestadicheyt 
{==51v==} {>>pagina-aanduiding<<}
 en is. Maer aldermeest moetmen benaerstigen dat de beroeringen des herten niet vander naturen en wijcken: twelc wy wel doen sullen, indien wi ons voor verstoringen ende mismoedicheyt hoeden ende indien wy met ernstlijcke sinnen waken om niet te doen dan dat behoorlijc is. Maer dese beroeringen des ghemoets zijn tweederley: d'eene staet inde gedachten, d'ander inder begeerten. De gedachten zijn meest besich int nasporen ende ondersoecken vander waerheyt ende de begeerten porren om yet te doen. Aldus salmen naerstelijck arbeyden om de gedachten tot d'alderbeste dingen te ghebruycken: ende om de begheerten ghehoorsaem te maken onder de redene.


Van twee manieren van spreken. 
Het lii. Capit.

Voorts, ouermits daer grote cracht ghelegen is int spreken, twelc tweederley is, te weten een dat constich, ende een dat daghelijcx is, so ghebruyct men het constige in twistighe saken voor rechters, voor raden ende voor den volcke: het daghelijckse pleechtmen meest int wandelen, in kercken, opter marcten, int disputeren ende in waerschappen met ons vrienden ende kennissen. Vant constige spreken, hebben de rethorisiens vele wetten: maer vant dagelijcse met 
{==52r==} {>>pagina-aanduiding<<}
 allen gene. Hoe wel ic nauwelijcx en wete oft hier ooc wetten af zijn mogen. T is waer men vint altijt meesters voor die yet begheeren te leeren: maer men vint niemant die zijn dagelijcxe sprake begeert te leeren: daert al vol ionge rethorisienen is. Nochtans soo dienen alle de wetten der rethorisienen van woorden ende sententien oft spruecken, ooc tot de daghelijcxe sprake. Ende om dat wy door de stemme ons sprake verthoonen ende voortbrengen, so moetmen twee dinghen tot de stemme voegen, namentlijck dat si claer ende oock soet sy, welcke beyde van nature verleent werden: doch soo wert de stemme door oeffeninghe claerder, ende oock soeter doort nauolghen van die beknopt ende soetelijc spreken. Wat isser doch gheweest, soo wel inden ionghen als ouden Catulo, dat ghy henluyden waent een wtghelesen oordeel int wtspreken der letteren te gebruycken? tis wel so dat si gheleert waren: maer men vinter meer. Nochtans waren dese int latijn te spreken wtnemende gehouden. Henluyder geluyt was soet, de letters ooc niet te seere wtghedruct noch oock niet verdruct: so dat huer sprake niet duister noch hardt om hooren en was. Hun stemme was sonder arbeydt, slap noch luydtruft. Lucius Crassus was wel oueruloedigher 
{==52v==} {>>pagina-aanduiding<<}
 van woorden, noch ooc niet minder bootsich oft cluchtich: nochtans waren si beyde niet min gheacht in welsprekenheyt. Maer van ghenuechlicheydt ende boerticheydt ghinck Caesar de vaders broeder van Catulo alle dese te bouen: soo dat hy ooc int dinghen voor recht de twistige orationes van anderen met soete couterije verwan. Daeromme salmen in al dese dingen naersticheyt plegen, indien men in alle dingen, tghene dat betaemt ondersoecken wil.


Hoe wy ons draghen sullen in onse daghelijcxe sprake. 
Het liii. Capit.

Ons daghelijcxe sprake sal soetelijck ende vriendelick zijn: maer gheensins hartneckich. Onse woorden en sullen oock al dander niet wt sluyten als oft wy in ons eyghen quamen ende alleen recht om spreken hadden: maer men sal (ghelijck in alle andere dinghen, ooc int spreken gebuerte houden. Alder eerst moetmen mercken, waer af dat ghesproken werdt: zijnt wichtighe saken, men sal daer oock een ernstlic ghelaet toe voegen: zijnt boertelijcke, een vrolick ghelaet. Sonderlinge sal hem elck wachten dat zijn woorden geen quade zeden te kennen en geuen: twelc meest plach te gheschieden als daer naerstelijcken yet 
{==53r==} {>>pagina-aanduiding<<}
 spottelijcx, schandelijcx oft versmadelijcx gheseyt wert, om een afwesende te verachten. Achterclap salmen mijden.Men spreect meest of van huyslike saken, oft van tghemeen weluaert, oft van de leeringhe van goede consten. Alsoo sal elck zijn beste doen om de begonnen redene weder tot het voornemen (indien sy daer af verdoolt is) te moghen brenghen. Ende hoe wel wy alle te samen niet gelijckelijck noch tot allen tijden in ghelijcke saken luste hebben, salmen nochtans in alle saken (hoedanich die zijn moghen) wel gade slaen hoe verre haer de vermakelicheyt van de reden streckende is: op dat de maniere van eynden des begonnens maniere ghelijck mach zijn. Maer wantmen ons rechteliken leert dat wy de verstoornisse in alle ons leuen vlieden sullen, te weten de onmatighe beweghinghen des ghemoets, die onder gheen redene en staen: so behoort ons spreken vry te wesen van alsulcke verstoringen, op datter noch toorn, noch traecheydt, noch lichtuaerdicheydt, noch yet desghelijcx en openbare. Men moet oock mede alle naersticheydt doen, op dat wy den ghenen daer wy mede spreken, schijnen te eeren ende te beminnen. Hoemen yemant met woorden behoort te straffen.Tghebuert wel somtijts datmen yemandt nootliken berispen moet: dan machmen strengher stemme ende scherper ernst in 
{==53v==} {>>pagina-aanduiding<<}
 woorden gebruycken: twelcmen dan ooc noch alsoo plegen sal, dat wy sulcx niet en schijnen te doen wt gramscappe: maer dat wy selden ende ongaerne (als de Chirurgijn om het lidt af te snijden ende de wonde te branden) die harde maniere van straffen ter handen nemen: ia nemmermeer anders dan wt enckel noot ende by ghebreck van eenighe andere medecijnen. Doch so moet hier oock de toorn van huys zijn, die gheen dinck wel noch bescheydentliken wt rechten en can. Maer tmeeste deel van de straffinghe machmen wel goedertierlic handelen, die nochtans met ernst ondermenghet sal zijn: soo datter strengheyt by gheuoecht ende verwijtinghe wt gesloten werde. Dan salmen oock bethoonen dat die selfde bitterheydt, die tberispen noch inne ghehadt heeft, alleenlick ghebruyckt is ter liefden ende ten oorbaer vanden bestrafte. Het is ooc recht ende wel gedaen, als wy met onse vianden kijuende, onuerdient laster ende verwijt hooren, dat wy dan den toorn bedwinghen ende ons dapperheyt tot ernst behouden: want de dinghen die met verstoortheyt gheschieden, en moghen niet vroomelick gedaen noch gheensins vanden omstaenders voor goet gheacht werden. Het is oock schandelijck hem selfs hooch te roemen, bysonder noch 
{==54r==} {>>pagina-aanduiding<<}
 met logenen: ende dees groote snorckers oft blaeskaken met eickerlijcx bespottinghe te slachten.


VVat mate men int bouwen behoort te ghebruycken. 
Het liiii. Capit.

Ende want ick van alle behoorlijcke saken segghe, soo staet my ooc te verclaren hoedanich de huysinge van een groot gheachten ende heerlijcken man behoort te wesen. Tgebruyc dan ist eynde daer thuys om ghemaect werdt: tot welck gebruyck al de ordeninge ende deylinghe van timmeringhe gheuoecht ende gheschickt werdt: met naerstich opsicht dat het huys heerlijck ende ghemackelijck sy. Men seyt dat C. Octauius, die d'eerste burghermeester van sinen gheslachte was, groote eere beghinck door een heerlijck ende seer rijckelijck huys dat hy timmerde: daer wt hy oock soo grooten gonste by de ghemeente creech, datmens hem noch nieuwelinck zijnde aen tburghermeesterschap geholpen waent te hebben. Dit huys wert naemaels door Scaurum af ghebroken, diet aen zijn huys voechde. Alsoo brachte Octauius alder eerst het burghermeester-
{==54v==} {>>pagina-aanduiding<<}
schap in zijn huys oft gheslachte: als Scaurus een sone zijnde vanden aldergrootsten ende edelsten man niet alleen weygheringhe van tbegheerde burgermeesterschap, maer oock (dat meer is) beschaemtheyt ende ellendicheyt moste lijden in zijn vergroote ende vermeerde huysinghe. Des meesters eerwaerdicheyt sal door thuys wel wat verchiert worden, maer al d'eerwaerdicheydt en salmen niet door thuys soecken te vercrijgen: noch de heere en sal niet door zijn huysinghe, maer het huys door den heere eerlick ghemaect werden. Ende somen in alle andere saken niet alleen hem selfs maer oock anderen besorcht: so moetmen ooc in een heerlick mans huysinghe (daermen vele gasten verwacht, ende groote menichte van alderley staet van menschen) groote ruymte besorghen. Anders indient heerlike ruyme huys ledich ende eensaem blijft, soo ist sinen heere dicwil tot een schande: ende is de meeste schande noch, alst voor een vreemt meester te huyre gaet. Want het is hateliken als vanden voorby ganghers gheseyt wert, o edele huysinge, wat ongelijcker meester bewoont v: twelcmen tot desen tijden wel van vele huysen segghen mach. Elck sie oock voor hem (bysonder die self bouwet) dat hy hem seluen in grote cost ende heerlicheyt niet te verre ende 
{==55r==} {>>pagina-aanduiding<<}
 bouen de mate en laet kennen: in welcke sotheyt veel anderen ons tot een spieghel zijn. Want elck ghemeenlick (bysonder in costelick bouwen) de groote meesters wil nauolghen. Wie isser doch die de duechde vanden edelen man L. Lucullo na volcht? maer hoe vele zijnder die zijn heerlijcheyt int bouwen na geuolcht hebben. In als moet het middel gehouden sijn.In welcke saken men voorwaer mate moet houden, ende hem tot het middel schicken: welcke middelmaticheydt in alle tghebruyck ende in alle den handel ons leuens onderhouden moet zijn. Hier van ghenoech.


Van drie dinghen diemen in al tleuen onderhouden moet. 
Het lv. Capit.

Begheerte sal redene onderdanich zijn.Maer in alle datmen bestaen wil, moeten drie dinghen onderhouden zijn. Het eerste is, dat ons begheerte de redene ghehoorsame ende diene: ende ist alder bequaemste datmen vint, om in allen dingen het betamen te doen. Daer nae moetmen wel ouerlegghen de wichticheyt ende grootheyt van tgene wy volbrengen willen: op dat wy daer gheen meerder noch minder sorghe ende moeyte toe en ghebruycken, dan de waerdicheyt vander saken eyscht. Het derde is, dat wy wel gade slaen omme tgene dat de miltheyt aengaet, wel te mati-
{==55v==} {>>pagina-aanduiding<<}
ghen nae de ghedaente ende waerdicheyt der saken maer dat is de rechte ende alderbeste mate, als wy de bequaemheydt (daer voor af gheseyt is) onderhouden ende die niet ouertreden. Onder welcke drie, dat alder edelste is, als de begheerte redene gehoorsaemt.


Vande bequaemheyt, nae tijt ende plaetse. 
Het lvi. Capit.

Nv staet noch van de ordeninghe der dingen ende van des tijts ghelegentheyt te seggen. In welcke wetenscap die wetenscappe begrepen is, welc vanden Griecken Eutaxie ghenaemt wert, ende en is tselfde niet, dat wy maticheyt noemen, in welck woort mate is: maer het is een onderhoudinghe van goede ordeninghe. Ende op dat wy tselue maticheyt mogen noemen, wertse vanden Stoicienen beschreuen aldus. Maticheyt.Dat maticheydt is een wetenschappe die alle dinghen diemen doet oft seyt op zijn plaetse can beschicken: twelck oock mede schijnt de nature ende aert van ordeninghe te zijn. Want si ooc de ordeninghe aldus beschrijuen. OrdeningeOrdeninge is een schickinge der dinghen bequaem zijnde nae de plaetse. Het werck behoort (segghense) tot de plaetse, 
{==56r==} {>>pagina-aanduiding<<}
 ende de bequaemheydt tot de tijt. De bequame tijt werdt in Griecx eukaeria ghenaemt, dat in onse sprake soo vele beduyt als gheleghentheyt. Alsoo dan is de maticheydt oft bescheydenheyt die ick hier vertale (so ick geseyt hebbe) een wetenschappe om yet te doen op gheleghen ende bequame tijt. Maer dit mach oock mede de beschrijuinghe zijn vander wijsheyt, daer voor af gheseyt is. Maer hier soecke ick de maticheyt, bescheydenheyt, ende dierghelijcke duechden. Daeromme dat de wijsheydt aengaet, is voor op zijn plaetse verclaert. Maer nv staet my te segghen datter dienen sal tot de eerbaer schaemte van de duechden daer af ick hier nv een wijle gesproken hebbe: ende oock mede vant goet behaghen der gheenre byden welcken wy louen ende wy mede handelen.


VVat op zijn tijt ende plaetse betaemt, oft niet en betaemt. 
Het lvii. Capit.

Men moet sulcken ordeninghe in alle wercken houden, alsmen houdt in een stadighe welghechierde oratie oft redene: want al ons doen in hem selfs oock alsoo eendrachtich ende bequaem behoort te wesen. Het staet seker qualijcken ende is leelijck datmen in ernstlijcke saken soo 
{==56v==} {>>pagina-aanduiding<<}
 lustighe redene ghebruyckt, als oftmen in een waerschap sate. Daeromme strafte Pericles te recht wel den Poete Sophoclem: die by hem ghecomen zijnde om vander ghemeen weluaert yet te raetslagen eenen schoonen ionghelinck by geualle voorby sach lijden ende tot Periclem seyde, o wat schooner knechtgen is dat: daer op hem Pericles antwoordende sprac, de rechters en behoren niet alleen van handen, maer oock mede van ooghen onthoudelijck ende cuysch te zijn. Maer hadde Sophocles dat selfde gheseyt inde worstel oft camp plaetse, hy en ware met recht niet te straffen geweest. Soo veel isser gheleghen aen tijt ende plaetse: dat yemandt, die wat merckelijcx te doene heeft ende ouer wech oft anders wandelende zijn saken ouerleydt ende naerstelijcken met het aenlegghen zijnder saken becommert is, geensins te berispen en is: maer sidt die selfde met sulcke swaermoedighe ende ernstlijcke ghedachten in een waerscap: hy sal onbeleeft geacht worden als die hem naden tijt niet schicken en can. Elck sal hem scicken na den tijt.Hier en behoeftmen niet vele te segghen van tghene dat heel onbeleefdeliken gheschiet ende lichtelijc van elck gemerct werdt: als oft yemant op de merct begonste te singhen oft eenighe ander verkeertheit bedreef: maer men moet de gebreken 
{==57r==} {>>pagina-aanduiding<<}
 naerstelijck vlieden die cleyn schijnen, ende niet licht van velen ghemerct en werden: ghelijc het discoort inder musijcken opte luyt oft harpe (al ist seer cleyn)  haest van de Musiciens verstaen wert. So moetmen ooc hier leuen, datter in dit leuen niet discoorts en sy: ia dies oock soo vele te meer, alst accoort van goede daden beter ende meerder is dan het accoort van goede stemmen. Ende ghelijck als de ooren vanden musiciens lichtelijcken een cleyne faulte in tsnaerspel mercken: soo sullen wy oock (indien wy anders scherpe ende naerstige rechters ende berispers van onse gebreken willen zijn) dickwils wt cleyne ghebreken groote faulten vermercken. Lichtelijcken sullen wy connen oordeelen wt het opslach der oogen, wt het verspreyden oft tsamen schrimpelen der oochbrauwen, wt de truericheyt, wt de vrolicheyt, wt het lachen, wt de sprake, wt het swijgen, wt het kijuen oft twisten, ende wt meer diergelijcke dingen wat onder alle sulcx bequamelijcken gheschiet, ende wat teghen tbehoren ende tegen de nature is. In dese dinghen ist met allen nut te mercken wat een anders misstaet: om dat selfs te connen mijden ende hem sachtelick aen een ander te spieghelen. Elck merct eer tgebrec in een ander, dan in hem selfs.Want wy al tsamen lichter wat onrecht is in een ander mercken dan in ons seluen. Daeromme 
{==57v==} {>>pagina-aanduiding<<}
 werden de ghebreken der meesteren lichteliken gebetert: als die haer faulten vanden ionghers int leeren (om beter te werden) sien na volgen, rechts oft wat goets ware. Ten is oock niet quaet datmen in twijfelachtighe saken geleerde oft oock besochte mannen raets vraghe, wat hunlieden in sulcx dunct te behooren. Maer het meeste deel volcht meest sulcx als hem zijn nature toe leyt oft port. In sulck beraden en behoortmen niet alleen gade te slaen wat elc seyt: maer oock mede wat elck meent, ende waeromme hy sulcx meent. Alsoo doen de schilders, beeldsnijders, ende Poeten, die elcx haer werck vander ghemeenten begheeren gheoordeelt te hebben: op dat si tghene dat van velen berispt wert beteren moghen, ondersoeckende also by haer seluen ende by anderen waer yet mach ghemist zijn: also moeten wi ooc veel dingen doen oft laten, veranderen ende beteren na ander luyden oordeel. Maer vanden dingen die de lantzede ende den lants rechten beroeren, en behoeue ick niet te schrijuen: want dese strecken hun selfs wetten. Elc wachte hem ooc voor sulcke dolinge, dat hy hem selfs mede wane gheoorloft te zijne, tghene dat Socrates oft Aristippus tegen lants zede oft burgherlijcke ghewoonte mogen gepleecht hebben: want dese alsulcke vry-
{==58r==} {>>pagina-aanduiding<<}
heyt door veel grote ende Godlijcke duechden verworuen hadden. Maer de maniere vanden hontsche Philosophe is gantselick te verwerpen: want die is een viant van alle eerbare scamelheyt, sonder welcke geen dinck recht noch eerlic en mach zijn. Wy behoren oock sonderlinghe te eeren ende te dienen de gene, wiens wandel in eerlijcke ende grote daden vroom ende duechdelic is gebleken die tgemeen goet nut geweest zijn, dat beminnen ende voorstaen, die tot staet ende eere gecomen zijn. Men sal ooc eerbiedich zijn tegen den ouderen: voor d'ouerheyt ende regenten salmen opstaen ende haer de plaetse ruymen. Ooc moetmen ondersceyt hebben tusschen een burger ende vreemde: oock mede tusschen d'een vreemde ende dander: of hy wt hem selfs compt oft van yemant machtichs gesonden is. Endtlijck (op dat ic niet van elcx bysonder en segge) soo moetmen onderhouden, plegen ende gebruycken een gemeene vriendelicheit ende gesellicheyt met alderley aert van menscen.


Van de snode consten ende winningen, ende daer tegens ooc van de eerlike. 
Het lviii. Capit.

Voorts staet mi noch te seggen vanden ambachten ende neeringen. Inden eersten 
{==58v==} {>>pagina-aanduiding<<}
 zijn alle ghewinnen misprijslick, daer door men vanden luyden gehaet wert, als tprofijt der tollenaren ende woeckenaren. Ooc soo ist ghewin van alle huerlinghen, wiens arbeyt (ende niet conste) men coopt oft loont, onwaert ende veracht. Want het loon selfs is henluyden d'oorsake ende vergheldinghe van huer dienstbaerheydt. Sulcke comanschap is ooc snoode te achten, daermen coopt om terstont weder te vercopen: want si geen profijt en doen sonder te lieghen, so en vintmen seker niet leelijckers dan logenachticheit. Alle arbeyders doen een ongheachte handelinghe, noch den arbeyt en heeft niet in haer dat vry oft edel is. Maer noch zijnt d'alderverachtelijcxste ambachten, die tot de wellusten dienen, als die stuer vercopen, vleeschhouwers, cocx, pasteybackers, musceliaet vercopers, dansers, ende alderley maniere van teerlinck spel. Maer consten daer meer wijsheyts inne is, die oock nutter ende profijteliker zijn dan die andere, als die conste van medecijnen, van bouwen ende de leeringhe van eerlijcke saken, dees zijn den genen diese hanteren eerlick. De coopmanschap oock die cleyn is, is verachtelic: doch indien si groot ende oueruloedich is, veel dingen van allen weghen by brenghende, en isse niet soo seere te misprijsen: alsment dan vele luyden son-
{==59r==} {>>pagina-aanduiding<<}
der loghenen mede deylt. Ist dan dat die coopman eens versaet oft vernoecht zijnde hem seluen met alle tzijne (soo hy dick wt het diep vander zee ghescheept heeft in de hauene) wt de hauen te landewaerts ende tot de bouwerije voecht, so schijnt hy met recht lofwaerdich. Want men vint onder allen handelinghen (daermen gewinne wt soeckt) niet beters, niet oueruloedighers, niet soeters, noch niet dat eenen vryen edelen man beter betaemt, dan de landtbou. Maer ouermidts ick hier af genoech inden outsten Cathone gheschreuen hebbe, soo muechdy daer soecken, dat hier wel dienen soude.


VVelck onder twee eerlijcke saken het eerlijcste is. 
Het lix. Capit.

Hoe dat de betamelijcke wercken ofte d'officien spruyten wt de deelen, die totter eerbaerheyt behoren, dunct my voor genoech verclaert te wesen. Maer vanden dinghen, die d'eerbaerheyt aengaen, mach wel twijfele oft verghelijckinghe int eene tegen tander vallen als wat in twee eerlike saken het eerlicste is, welcke plaetse Panetius ouergheslaghen heeft. Want also alle eerbaerheydt wt een vanden vier deelen spruyt, van welcke het eene deel totter ken-
{==59v==} {>>pagina-aanduiding<<}
nissen behoort, het ander totter ghemeenschappe metten menschen, het derde tot de grootmoedicheyt ende tvierde totter maticheyt: so moeten dese dicmael nootelijck, int ouerleggen watmen behoort te doen, teghen malcanderen ouerwegen werden. Alsoo dan acht ic het officie, datter spruyt wt de gemeenheyt, bequamer te zijn voor de menschelijcke nature, dan tghene dat wter kennissen ontspringhet: twelck met dese reden mach beuesticht werden. Waert dat een wijs man sodanigen leuen gebuerden dat hy rijck ende oueruloedich ware van alle goeden: ende al schoon noch in een volcomen ruste by hem seluen hooge ende Godlijcke dinghen nadenct, schouwet ende ondersoeckt: blijft hy nochtans soo eensaem dat hy gheen mensche sien en mach: dese mach wel, als een die onnut is, vander werelt scheyden ende steruen. Die hem selfs alleen leeft, is ter werelt onnut.Wijsheyt is de princesse van alle duechden: maer by vroetheyt oft voorsichticheydt, dat de latijnen Prudentia noemen, verstaetmen wat anders: die daer is een kennisse vanden dingen diemen begeeren oft vlieden mach. Maer de wijsheyt (die de latijnen Sapientia noemen, ende ick der duechden princesse gheheeten hebbe) is een kennisse van Godlijcke ende menschelijcke dingen, in haer behelsende die ghemeenschappe die 
{==60r==} {>>pagina-aanduiding<<}
 tusschen gode ende den menschen is, ende die si onderlinghen hebben. Indien dese duechde dan onder allen de meeste is (so si oock ghewisselijc is) so moet notelick sulcke behoorlickheyt ooc d'aldergrootste zijn die wt sulcke ghemeenschappe voort compt. Ende voorwaer soo vintmen de kennisse ende aenscouwinge der naturen onvolcomen als of die eerst begonnen ware, daer geen werckinge der dingen, noch goede daden na en volgen: welcke werckinghe hem aldermeest verthoont int vorderen ende voorstaen van smenscen oorbaer: daeromme dese ooc de gesellicheyt oft ghemeenscap metten menscheliken gheslachte aengaet, ende is om dies willen ooc bouen sulcke kennisse te houden: twelc yegelic oprecht ende duechdelic mensch also oordeelt ende metter daet bewijst. Wie isser doch so seer begeerlijck int ondersoecken ende doorgronden vande nature der dingen, indien hy int beschouwen zijnde (ooc van d'alder waerdichste saken) verhoorde dat zijn vaderlant, ouders ofte vrienden in noot ofte pericule waren, ende sulcx in zijnder macht stont af te keeren, die niet terstont om zijn vaderlandt te verlossen alle de dinghen verlaten ende verwerpen soude, al mocht hy oock des werelts grootheyt meten, ende de sterren des hemels te vollen tellen: waer wt dan wel 
{==60v==} {>>pagina-aanduiding<<}
 blijct, dat de officien ende hanteringhe van rechtuaerdicheydt (die tot des menschen oorbaer strecken ende bouen al behoren ghepleecht te werden) d'officien ende oeffeningen van kennisse verre te bouen gaen. Oock mede soo en hebben die ghene, die oyt alle haer leuen ende arbeyt tot der dinghen kennisse besteden, niet ghelaten den oorbaer ende profijte der menscen te vorderen. Want si hebbender vele geleert ende onderwesen omme daer te beter ende nutter burgher voor tghemeen weluaert af te maken. Also leerde Lysias Pythogoreus, Epaminundam, Plato Dionem van Siracusa, ende veel andere anderen. Ia die selfde weldaet die de stadt Romen door my gheschiet is (indien icse anders yet goets gedaen hebbe) compt van mijn meesters: door wiens onderwijs ick te geschicter totter regeringhe ghecomen ben. Want de leeraers oft meesters niet alleen de leerghierighe ionghers en onderwijsen in huer leuen ende teghenwoordicheyt: maer leeren ooc met hun boecken langhe nae huer ouerlijden. Noch si en hebben niet achtergelaten oft versuymt van alle tgene dat tot de wetten, tot de zeden oft gewoonten, oft tot de onderwijsinghe van tgemeen weluaert diende: daer door si met huer ledicheyt ons nv inde becommernissen nut ende oorbaerlic 
{==61r==} {>>pagina-aanduiding<<}
 schijnen te wesen. Alsoo comt nv het verstant ende wijsheyt der geenre, die hun so gantsch totter leeringhen ende wijsheydt begauen, noch alle man te nut ende te bate. Daeromme ist beter sinen sinne claer ende oueruloedelick te connen wtspreken (alst wijsselic geschiet) dant is opt alder scherpste ende vernuftichste yet te connen bedencken sonder welsprekentheydt: ouermidts dat de gedachten oft het nadencken alleen by hem seluen blijft: ende de welsprekenheit ooc behelft de genen daer wi in ghemeenschappe mede vereenicht zijn. Ende ghelijck als de swermen der byen niet en vergaderen om honich te telen, maer den honich maken om dat si van naturen gesellich zijn, alsoo oock mede ende noch veel meerder de menscen vergadert zijnde door cracht der naturen, zijn cloeck ende naerstich om yet te doen ende te bedencken. Aldus dan, indien dese duechde van gherechticheyt, die daer begrepen staet inde bescherminge der menschen ende ghesellicheyt van tmenschelic gheslacht, haer niet en verselt met de kennisse der dingen: so blijft die kennisse eensaem, woest ende onuruchtbaer. Soo is oock de grootmoedicheyt, indien si vande ghesellicheydt ende menschelijcke ghemeenschap verscheyden is, niet dan een wiltheit ende wreetheydt. Daer wt sietmen dat de 
{==61v==} {>>pagina-aanduiding<<}
 ghesellicheyt ende ghemeenschap der menschen het ondersoeck vander kennissen te bouen gaet. Noch en is niet warachtich (so eenighe segghen) dat dese ghemeenschap onder den menschen is, ouermits de noodtruft om dat nyemant sonder den anderen leuen, noch zijn behoefte vercrijgen mach: ende waert so dat wy sonder eenige moeyte met wenschen cost ende cleederen mochten verweruen, dat dan die edelste verstanden alle ander saken verlatende hun totter kennisse ende ondersoeck van wetenheyt begheuen souden: neen dit en is also niet. Want sulcke souden d'eensaemheydt vlieden ende ghesellen tot haer oeffeninge ende hanteringhe soecken: oft elck sou ander willen leeren, oft van ander leeren, ende oft hooren, oft segghen willen. Hieromme is alle officie twelc d'eendracht ende gemeenschappe der menschen onderhouden ende beschermen mach, te stellen bouen het officie dat inde kennisse ende wetenheyt alleen begrepen staet.


Of rechtuaerdicheyt beter is, dan of maticheyt best is. 
Het lx. Capit.

Men sal ter auonturen ooc vragen, oftmen dese ghemeenschappe (die alder bequaemste is voor de menscelike nature) 
{==62r==} {>>pagina-aanduiding<<}
 oock houden sal bouen maticheyt ende bescheydenheyt. Neen dat en dunct my niet goet: want men vint veel saken van welcke sommighe soo schandelijcken, sommighe soo lasterlijcken zijn, datse een wijs man oock gheensins doen en soude, al mochte hy tvaderlandt daer door behouwen. Possidonius heefter vele van dese by een vergadert maer zijn meest soo leelick ende snoode, dattet oock dorperheyt ware die te noemen. Dese dan en sal hem niemandt ter liefden van tghemeen weluaren onderwinden: noch en sal oock sulcx van tghemeen weluaert niet begheert werden. Maer daeromme ist een bequame sake met dese gherechticheydt: dat de tijt soo niet en mach verkeeren, datter tghemeen profijt yet aen gheleghen is: welck van alle dese de wijse man doet. Waer wt nv volcht dat onder tverkiesen van de behoorlijcke wercken ofte officien, sulckdanighe officien d'alder edelste zijn: door welcke de ghesellicheydt ende ghemeenschap der menschen onderhouden werdt: ende behoort het welberaden werc te volghen nade kennisse ende vroetheyt: ende werdt alsoo tvoordachtige doen beter beuonden dan tvroedelijck bedencken. Tot nv toe dan sy hier af gheseyt: want dese sake soo verclaert is, dattet niet swaer 
{==62v==} {>>pagina-aanduiding<<}
 en sal vallen int ondersoecken van tbehoren, welck voor ander te stellen is. Maer in dese ghemeenheyt zijn trappen van de behoorlicheit: wt welcke men licht verstaen mach wat een yegelijck nutste oft beste is. Also strect d'eerste tot Gods eere, de tweede tot het vaderlants oorbaer, de derde tot den ouders, ende soo voorts nederwaert allencxkens wat wy yeghelic sculdich zijn. Soo machmen nv verstaen wt dese voorseyde dinghen int corte gedisputeert, datmen niet alleen en plach te twifelen of een sake eerlijck sy om doen dan schandelick: maer welck oock van twee voor ooghen ghehouden eerlike saken het eerlijcste sy: het welcke (so ick voorgheseyt hebbe) van Panaetio ouergheslaghen is. Maer nv wil ick tot d'ander saken gaen.

Eynde vant eerste boeck.



{==63r==} {>>pagina-aanduiding<<}

Het tweede boeck der Officien van M.T. Cicero.

§ Voorreden.

Int voorgaende boec (lieue soon Marce) achte ick ghenoech verclaert te sine, hoe de behoorlijcke wercken ofte officien wt de eerbaerheyt ende wt alderley duechden haren oorspronck nemen. Nv staet my noch te segghen van sulcdanighe officien ende behoorlike wercken, die voorts den wandel des leuens aengaen, betreffende dinghen die de menschen gebruycken, als te weten rijcdomme, haue ende incomsten. In welcke saken ick geseyt hebbe dat twijfel valt wat oorbaerlick en wat onoorbaerlick sy: oock wat tusschen twee nutte saken de nutste van beyden is: ende wat onder vele het alder profitelickste is. Maer sal (eer ick hier af spreke) eerst wat van mijn voornemen ende goetduncken in desen segghen. Alhoe wel dan dese mijn boecken vele menschen verwecken sullen, niet alleen om die te lesen maer oock om selfs wat te schrijuen, soo duchte ick nochtans dat de name van Philosophia by sommige goede mannen gehaet is: die hem dan ver-
{==63v==} {>>pagina-aanduiding<<}
wonderen sullen dat ic dus vele tijts ende arbeyts aen der Philosophien te cost legghe. Maer alsoo langhe als tghemeen goet gheregeert was vanden genen die ordentlijck daer toe ghecoren waren, soo hebbe ic mede met alle mijn sorchvuldicheyt ende ghedachten, het ghemeen weluaert ghedient. Als daer nae alle dinghen in een mans hant stonden, soo dat alle raet ende ghehoor te vergheefs, oock gants wt was, ende ick d'alder heerlijcste mannen mijne mede gesellen verloren hadde: so en hebbe ick my niet willen geuen tot swaermoedicheyt, daer door ick (ten ware icx wederstaen hadde) verdwijnt soude hebben: noch oock tot gheen welluste oft vermakelijcheyt die eenen gheleerden man niet en betaemt. Maer och oft het gemeen weluaert noch in die state waer, daert inne begonnen was: ende niet onder tregiment gheuallen en ware, van luyden die meer lusts hadden tonderste bouen te keeren, dan tot reformeren: soo soude ick meer arbeyden (so ick plach te doen) int woort houden dan int schrijuen: ende ooc naerstigher zijn om mijn orationes (so ick veel ghedaen hebbe) dan om dese dinghen te beschrijuen. Daer nae, alst ghemeen weluaert (daer al mijn hert, sin ende vlijt toe plach te strecken) eynde nam ende nv 
{==64r==} {>>pagina-aanduiding<<}
 niet meer en was, soo hebben oock mijn orationes ende gerechts schriftueren eynde ghenomen. Maer want mijn gheest van tbeghinne af in gherechts saken geoeffent zijnde niet ledich blijuen en mochte: soo dochte my dat ick mijn onlust ende verdriet opt alder eerlijckste soude moghen versachten oft verdrijuen, indien ick my begaue totter Philosophien: daer ick my doch in mijn eerste leeringhe ende ionckheyt langen tijt toe hadde begeuen. Doch en mochte ickse namaels (als ick my gheheel ende al totter regeringen begaf) niet meer tijts hanteren, dan my ouerschoot vant regeren ende behulp mijnder vrienden: welck weynich tijts ick dan noch meest int lesen ouerbrachte: soo ick gheen tijt om schrijuen en hadden. Der Philosophienlof.Alsoo ben ick in mijn alder meeste teghenspoet noch soo gheluckich gheweest: dat ick sulckdanighe dinghen beschreuen hebbe, die den onsen niet seer condt en waren: ende nochtans met allen waerdich om gheweten te werden. Want wat machmen doch (inder waerheydt) wenschelijckers ende aenghenamers vinden dan de wijsheit? wat isser edelder? wat isser beter voor den mensche? wat betaemt den mensche meer? men noemtse daeromme oock Philosophen die wijsheydt begheeren, noch 
{==64v==} {>>pagina-aanduiding<<}
 Philosophia en beduyt niet anders (wilment recht vertalen) dan liefde tot wijsheit. Wat wijsheyt is.Want wijsheyt (soo de ouden die bescrijuen) is een kennisse van Godlike ende menschelijcke dinghen: oock van d'oorsaken daer dese dinghen inne bestaen: ende en sie niet wat sulck een met recht sal moghen prijsen, die de liefde van dese wijsheydt lastert. Want soecktmen vermakelicheyt van sinnen, oft rust van soruuldicheyt: wat isser doch op aerden datmen soude mogen ghelijcken by dese liefde die altijt yet wat vint ende verwerft dat bequaem is om wel ende salichlick te leuen? oft soectmen stantuasticheit ende duechdelicheyt, men salt seker door de const der Philosophien vercryghen: oft daer en is gheen ander conste daer doort verworuen mach werden. Wiltmen dan seggen datter geen consten en zyn in d'aldergrootste ende treffelicste saken, daermen gheen sake so cleyn en vint die sonder conste is: men sal seker moeten kennen dat sulc seggen een lichtuaerdich clapper ende doolder in d'alder grootste saken wel voecht ende betaemt, maer gheen verstandighen. Isser dan oock eenighe leeringhe oft onderwijsinghe totter duecht: waer salmen die soecken, alsmen van dese maniere van leeringhe wyct ende scheyt? maer dese dingen plachtmen 
{==65r==} {>>pagina-aanduiding<<}
 vlijtelijcker te verhalen int aenporren ende vermanen totter philosophien: twelck in een ander boeck van my ghedaen is. Ick hebbe nv alleenlick te kennen willen gheuen, waeromme ick vant regiment des gemeen goets verlaten zijnde, my lieuer tot dese leeringhe dan tot ander begeuen hebbe. Hier werdt my van gheleerde mannen teghen gheworpen, oft ooc recht is dat ick (die selfs met de Academyenen segge datmen geen dinck te recht verstaen en can) van ander saken plach by ordene te spreken, ende oock nv ter tijt my onderwinde wetten oft regulen te beschrijuen van de behoorlijcke wercken. Alsulcke luyden wilde ick wel dat mijnen sinne oft meyninghe in desen condt ware: want ick en ben voorwaer van dat volcxken niet, wiens sinne ende meyninghe in onsekere dolinghe oft verwerringe gints en herwaerts swerft, ende nemmermeer yets sekers hebben dat si nauolghen: want wat hert, iae wat leuen sou dat doch zijn, daer niet alleen de maniere van ondersoec oft disputeren, maer oock de maniere hoemen leuen sal verloren waer? maer anders gheuoelende, dan die ghene die daer segghen dat eenighe saken seker, eenighe saken onseker geweten worden, segghe ick daer teghen dat sommighe dinghen bewijselick ende sommige 
{==65v==} {>>pagina-aanduiding<<}
 dinghen onbewijsselic zijn. Wat soude mi dan beletten na te volghen de dingen die my bewijsselijck duncken te wesen: daer teghen tghene dat onbewijsselick is te verwerpen: ende also (schuwende de vermetelheyt van yet te besluyten) te vlieden het onbedacht oordeel dat gheheel vander wijsheydt verscheyden is? ter contrarien werden alle dinghen van ons volc ghedisputeert ende ouerwegen: ouermits het ghene, dat bewijsselijc is, hem niet verschijnen noch openbaren en mach, dan als de twistige saken int ouerleggen tegen malcanderen gesien ende ghehouden werden. Doch is sulcx in mijn Academische questien, naersteliken genoech (so ick meene) verclaert. Maer dese dinghen die tghene niet seer onghelijck en zijn dat ghy nv (mijn lieue Cicero) handelt, en hebbe ick v niet willen verberghen: niet teghenstaende ghy nv in d'edelste ende outste philosophie (bescreuen door den philosophe Cratippum ende dier ghelijcken die sulcke edele leeringen voortghebracht hebben) verkeert ende leerende zijt. Nv totter saken.


Van de orbaerlicheyt. 
Het eerste Capit.

Onder de vijf middelen die ic voortgestelt hebbe omme te achteruolghen de 
{==66r==} {>>pagina-aanduiding<<}
 behoorlike wercken ofte officien, so zijnder twee die tot bequaemheydt ende eerbaerheyt behooren: twee tot den oorbaer des leuens, als rijcdomme, haue ende incomsten: ende een daer door men oordeelt int verkiesen: als dese dingen (daer af ic gheseyt hebbe) tegen malcanderen strijden, so dat het eene beter schijnt dan het ander. Het eerste deel dat de eerbaerheyt beroert, twelc ick wilde bouen al tander van v verstaen te wesen, hebbe ic voleynt. Maer tghene daer af ick nv spreke werdt orbaerlick ghenaemt. Welck woort door een verdoruen ghewoonte van zijn natuerlike beduydinghe gheweken is: ende is allencxkens daer toe gecomen, datmen de eerbaerheyt vanden orbaerlijckheyt verscheyende, wel eenich dinc eerbaer noemde, twelck niet orbaerlic en was: ooc wel eenich dinck voor nut ende orbaerlick hielt, dat nochtans niet eerlijck en was: twelck soo schadelijcken dolinghe is, datmen gheen argher voor tleuen der menscen bedencken en mach. Dese drie verwerde saken zijn voorwaer van de treffelijcste ende vermaerste philosophen dapperlick ende eerlic met goede redene onderscheyden. Want si seggen, alle tgeen dat rechtuaerdich is, dat moet oock orbaerlijc zijn: ende alle dat eerlijck is, noemen sy oock rechtuaerdich: daer wt dan volcht 
{==66v==} {>>pagina-aanduiding<<}
 soo wat eerlick is, dat het selfde oock oorbaerlick moet zijn. Maer de ghene die dese dinghen niet recht en verstaen, dicwils veel houdende van listighe ende lose vossen, oordeelen scalcheyt, wijsheyt te wesen: welcke dolinghe ende onuerstant men haer behoort te benemen: ende huer verstant daer toe te brenghen, dat si weten dat elck zijn saken met eenen eerlijcken raet ende rechtuaerdighe daden, maer geensins met bedroch ende schalcheyt behoort te beleeden en te volbrenghen.


Van de deylinghe der dingen, welck totten noodtruft ende oorbaer van smenschen leuen dienstelick zijn. 
Het ii. Capit.

Sommighe vanden dinghen die tot onderhout van smenschen leuen behoren, zijn sonder eenich leuen, als gout ende siluer, als oock alle tghene dat wter aerden voort comt ende andere dierghelijcke dinghen sommige zijn leuendich die hun bewegen, ende hebben een begeerte oft geneghentheyt der dingen: van welcke eenighe onredelick zijn, eenighe redelick. Onredelick zijn paerden, ossen, byen en dier-
{==67r==} {>>pagina-aanduiding<<}
ghelijcke dieren: welcker behulp den menschen nut ende oorbaerlick is. Maer onder de redelijcke creaturen steltmen tweederley aert: van welck het een goeden, ende tander menschen zijn. Godsvruchticheyt ende heylicheyt versoent den goden: maer behaluen ende aldernaest aen de goden, mach d'een mensche d'ander alder nutste wesen. Soodanighen deylinghe oft ordeninghe isser oock mede vanden dinghen die schadelick zijn. Geen creatuer en is den mensce nutter noch oock scadeliker dan de mensche.Maer wantmen niet en ghelooft dat de goden yemant schadelick oft hinderlick zijn: soo stelle ic dese bezijden, ende vermoede gheen creature den menscen schadeliker te wesen dan de menschen malcanderen zijn. Die dinghen die ick gheseyt hebbe gheen leuen te hebben, zijn meest door smenscen wercken voortghebracht: soo dat wy die niet hebben en souden, waer des menscen hant ende conste daer niet toe ghecomen: die wy oock niet sonder smenschen beschickinge en souden ghebruycken. Want sonder des menschen moeyten ende naersticheit en souder geen ghenesinghe van crancheyden, geen seylage, gheen ackerbou, gheen vergaderinghe noch bewaringhe van vruchten moghen gheweest zijn: soo en soudmen ooc de dinghen, die by ons oueruloedich zijn, niet wt gheuoert hebben: noch het ghene dat 
{==67v==} {>>pagina-aanduiding<<}
 oock ontbreeckt ende wy behoeuen niet inne ghehaelt werden, waert dat de menschen sulcks niet en benaerstichden ende besorchden. Van ghelijcken en souden daer gheen steenen (die ons nut zijn om gebruycken) wter aerden gehouwen werden: noch yser, noch coper, noch gout, noch siluer en mochter wt het verborghentste der aerden ghegrauen werden, sonder des menschen hant ende arbeyt. Maer hoe soudmen int beghinne huysen ghecregen hebben, door welcke wi van hette ende coude beschermt werden: oft hoe soudemen die (oft si daer al gheweest waren) onderhouden ofte weder op gherecht moghen hebben, indien die oft door storm, oft door aertbeuinghe, oft door outheyt veruallen waren, en hadde tghemeen leuen niet gheleert in sulcke dinghen hulpe te soecken aen den menschen? voecht hier noch by de waterleydinghen, die deylinghen ende ledinghen der riuieren, die beuochtighinghen der velden, de dijcken teghen de vloeden de hauenen die met handen ghemaect zijn: welcke dinghen men sonder des menschen arbeydt niet en soude moghen hebben. Wt alle welcke ende noch vele andere saken blijckt, dat wi in gheender wijse en souden hebben moghen ghenieten den oorbaer ende profijt datmen 
{==68r==} {>>pagina-aanduiding<<}
 heeft wten dinghen die gheen leuen en hebben, sonder den arbeydt ende behulp van des menschen handen. Maer wat orbaer oft ghemack souden ons doch de dieren doen sonder des menscen behulp? want die eerste vinders oft ondersoeckers vant profijt datmen wt elck beest souden moghen ghenieten, waren ooc seker menschen. Noch wy en soudense op dese teghenwoordighe tijt oock niet weten te betemmen, te weyden, te hoeden, oock gheen baet daer af connen ghenieten sonder de menschelijcke hulpe: door welc de schadelijcke dieren ghedoot ende die oorbaerlijck moghen zijn gheuanghen werden. Hoe soud' ick de menichte der consten vertellen sonder welcke het leuen gheen leuen en ware? wie soude de crancken helpen? wat lust, wat maniere van leuen, wat verchieringhe souder byden ghesonden zijn, waert dat dye consten ons hier mede niet besorchden? met alle welcke des menschen leuen soo heerlijck verchiert ende soo verre vander dieren maniere van leuen verscheyden is. De steden en mochten voorwaer sonder vergaderinghe van menschen niet ghebouwen noch bewoont werden. Waer wt oock de wetten ende steden inne ghestelt zijn, het recht beschreuen is, ende 
{==68v==} {>>pagina-aanduiding<<}
 oock goede leeringen, daer door men wel ende salichlijcken mach leuen. Na welcke saken de goedertierenheydt der herten ende eerbaer schaemte geuolcht zijn: in sulcker manieren dat der menschen leuen te beter beschermt is, ende wy oock door gheuen, ontfanghen, ende door wisselen oft manghelen gheen noodtruftighe dinghen ghebreck en hebben. Ick blijue langher in dese dinghen dant wel noot is: want wie isser doch die tghene daer Panetius veel woorden inne ghebruyct, niet claerlic en merct, te weten datter gheen capiteyn in d'oorloghe, noch gheen prinche in zijn pallays eenighe groote oft oorbaerlijcke saken sonder menschen behulp en heeft mogen volbrenghen? daer werden Themistocles, Pericles, Cyrus, Agesilaus, ende Alexander van hem verhaelt: seggende dat si sulcke treffelijcke saken sonder menscen bystant niet volbracht en hebben, ende ghebruyct also in een welbekende sake, onnoodtruftighe ghetuyghen. Maer ghelijc wy door eendracht ende vrientschappe der menschen grooten oorbaer ende profijt ghenieten: soo en vintmen ooc gheen so gruwelijcke schaden, die d'een mensche van d'ander niet ghedaen en werdt. Daer is een boeck vant steruen der menschen beschreuen door den vermaerden ende welsprekenden 
{==69r==} {>>pagina-aanduiding<<}
 Peripateticum Dicearchum. Int welcke hi verhaelt hebbende vele verscheyden saken, als ouer wateren, pestilentien, verwoestinghen, ende snelle vergaderinghen van menichten der beesten (door welcke vele menschen vernielt oft bedoruen zijn) ten laetsten daer tegen bewijst datter noch al veel meer menschen, ooc ellendiger vermoort zijn door tgewelt van menschen, als door oorloghe oproer ende diergelijcken, dan door alle andere ellendicheden, hoedanich die oock zijn. Maer want hier geen swaricheyt en valt, soot elc licht merct dat d'een mensce den anderen aldermeest nut is oft hinderlick: soo achte ick de eygen nature ende aert der duechden te wesen: dat si veel herten der menschen onderlinge vereenighe ende die tot henlieder oorbaer te samen voege. Vereeniginge der menscelike herten, is der duechden rechte aert.Daeromme schrijftment altsamen de moeyelike naerstige consten toe: soo watter oock inden dinghen die gheen leuen en hebben, oft int ghebruyck ende handelinghe vanden wilden dieren nuttelijck oft profiteliken tot smenschen leuen gheschiet. Maer der menschen vlijtighe ende vaerdighe naersticheyt tot vermeerderinghe zijnre hauen, werdt ooc noch door de wijsheyt ende duechde vanden oprechte mannen aengheport. Want alle duechde strect haer tot drie saken: waer of het eene 
{==69v==} {>>pagina-aanduiding<<}
 is om te kennen wat in elck dinck de loutere ende suyuere waerheydt is: wat met elck dinck wel ouer een compt, watter wt volcht, watter wt gheboren werdt, ende wat d'oorsake sy van elck dinck: het ander is om die beroeringhe des herten te besatighen ende de begheerlicheyden ghehoorsaem te maken onder de redene: het derde is omme den ghenen daer wy mede verkeeren oft ons mede versellen, matelijck ende verstandelick te connen gebruycken, wiens naersticheyt ons tghene dat nature heyscht genoechsaem ende oueruloedich doet hebben: door welcke wy oock endtlijck (indien ons yet leedts gedaen werdt) tquaet van ons drijuen, ons seluen wreken ouer de ghene die ons bestaen hebben te crencken, ende hemluyden straffen so vele dat de rechtuaerdicheyt ende menschelijcheyt toe laet. Maer door wat middelen men hier toe comt, datmen des volcx gonste verweruen ende de vercreghene behouden mach, sal ick verclaren ende dat onlancx nae desen, doch moet ick eerst een weynich voor segghen. Isser oock yemant die niet en weet dat de fortuyne groote macht heeft ouer beyde zijden, so in voorspoedighe als in teghenspoedighe saken? want als wijse voorwint ghenieten, so vercrijghen wy ons wenschen: maer blaest sy 
{==70r==} {>>pagina-aanduiding<<}
 ons teghen, soo zijn wy truerich. Dese selfde fortuyne toont haren aert in sommige dinghen seltsamer dan in sommighe. Seltsaem bruyct zy haer macht in dinghen die sonder leuen zijn, als in storm, onweder, schipbrekinghe, aertbeuinge, ende brant: voorts oock inden beete, aenual ende ghequel der slanghen, sprinckhanen ende ander dieren, doch en gheualt dit soo ghemeen nyet: maer int vernielen van gantse heyrleghers (als onlancx van drie, ende dickmael van vele gheschiet is) in nederlaghen van d'opperste regenten, als cortelinghe vanden heerlijcken edelen man ghebuerde: hier en bouen noch inden hate van tghemeen volck, ende daer door ooc (te weten door des volcx haet) het vlieden, balingschap ende ellende vanden besten ende welverdienden burgheren, ende wederomme hier tegens, macht, victorie, eere ende deser ghelijcke voorspoedighe saken: alle welcke soo wel teghenspoedighe als voorspoedighe saken (hoe wel dit gheuallen zijn) en moghen nochtans niet geschieden sonder menschelijck toe doen, behulp ende naersticheyt. Camillus verdreuen.Dit dan verstaen zijnde, staet my voorts te seggen hoe wy svolcx ionste tot onsen orbaer mogen verwecken ende aenlocken: welcke mijne redene (al viel si al wat lanck) 
{==70v==} {>>pagina-aanduiding<<}
 moghelijck te corter sal schijnen, als si tegen den grooten oorbaer (die si in haer begrijpende is) ghehouden werdt.


VVaer door tvolck ghenegen wert om yemandt te eeren. 
Het iii. Capit.

Alle tghene dan dat menschen eenen mensche doen mogen om groot ende eerlick te maken, geschiet oft door ionste ende goetwillicheyt, als si yemant erghens omme beminnen, oft door eere, als si yemants duechtlicheyt louen ende hem d'alderhoochste staet welwaerdich achten: ofte si doent den genen dien si betrouwen ende vermoeden dat haer goeden met allen wel sal beraden ende voorstaen, oft den genen wiens macht ende rijckdomme si ontsien, oft daer si wat profijts af verwachten (als wanneer de coninghen oft rijcke burgheren groote ghiften belouen) oft si werden daer toe ghecocht door loon, het welcke den aldersnootsten ende verderflicste middel is, so wel voor den ontfanger als voor den betaelder. Want het gater qualijc, alst door ghelt bestaen werdt: datmen door duecht behoort te vercrijgen. Maer want den noot oock somtijts dwingt dit behulp te ghebruycken, soo wil ick mede seggen hoemen sulcx ghebruycken sal: als ic eerst 
{==71r==} {>>pagina-aanduiding<<}
 vanden dingen, die naerder aen de duechde zijn, wat gheseyt sal hebben. Alsoo onderwerpen de menschen haer selfs eens anders ghebot ende macht om veelderley saken. Want haer port de ionste, oft de menichte der ontfanghen weldaden, ofte des persoons edelheyt ende eerwaerdicheydt, oft den hope dat sulcx haer naemaels nut zijn sal, oft de vreese, op dat si niet met ghewelt tot ghehoorsaemheyt ghedwonghen souden werden, oft de begheerte van gauen, oft ten laetsten (soo wy dickmael in Romen ghesien hebben) het bedonghen loon.


Dat den regenten niet sekerders noch eerlijckers en is dan der ondersaten ionste: ende niet sorchlikers noch schandelijckers dan ghehaet te zijn. 
Het iiii. Capit.

Onder alle dingen en vintmen, om rijcdomme te vercrijghen ende die te bewaren, niet bequamers dan bemint te werden: noch niet arghers dan gevreest te werden. Ennius seyt wel, wiemen vreest, dien haetmen: wiemen haet, die wenschtmen om den hals. Maer indient voormaels niet geweten 
{==71v==} {>>pagina-aanduiding<<}
 en ware dat geen rijcdommen veel luyder haet wederstaen moghen: soo ist nv onlancx gebleken. Cesar tyranniserende wert verslaghen.Doch en ist niet alleen bekent geworden door den doot van desen tyranne (den welcken de stadt met macht van wapenen verdruckt zijnde, een wijle most verdragen) wat dootlijcker pestilentie des volcx haet voor henluiden is: maer oock door tsteruen van alle ander tyrannen: onder welcke nauwelijcx yemandt quader doot ontgaen is. Liefde der ondersaten beuesticht het regiment, maer des volcks vreese maect dat onseker ende ongheduerich.Want de vreese is voorwaer een quade hoetster vande geduericheydt: daer teghen is de goetwillicheyt oft ionste ghetrou, oock om eewich te doen ghedueren. Wie nochtans de gene, die met ghewelt ouerwonnen zijn, met macht bedwinghen ende gebieden moet, dese mach wel streng ende hardt zijn ghelijc een heer ouer zijn slaue, als si anders niet en moghen gheregeert werden: maer men mach gheen sotter vinden dan die ghene die hun in een vrije stadt alsoo aenstellen, datse ghevreest oft ontsien werden. Want alhoewel de wetten onderwijlen al door yemandts macht verdruct zijn, hoe wel de ghemeen vryheyt verschrict is, soo donneren dese nochtans al somtijts weder op door heymelijcke aenslaghen der burgheren. Verdrietiger valt het den genen huer vryheyt te verliesen, die eens het iuck ghe-
{==72r==} {>>pagina-aanduiding<<}
smaect hebben, dan die huer vryheyt noyt en verloren. Laet ons daeromme aldermeest staen nae tghene dat niet alleen tot weluaert van ons lijf, maer oock tot rijckdom ende macht nut is, op dat de vreese mach wijcken ende de liefde behouden werde: soo sullen wy oock seer lichtelijck in huyslijcke ende in ghemeen saken ons begheeren vercrijghen. Seker die van velen ghevreest willen zijn, moeten hun ooc noodlijc voor haer vresers vreesen. Wat salmen doch segghen vanden oudtsten Dionisio Coninck van Syracusa? wat ancxtigher vreese plach hem te quellen als hy de schaermessen vreesende met gloeyende colen sinen baert plach te sengen? van ghelijcken van Alexandro Phereo? hoe gerust meyndy was zijn leuen, die welcke (soomen van hem schrijft) zijn huysvrouwe Theben met allen seer beminde, ende nochtans als hy vander maeltijt tot haer nae de slaepcamer ghinck, een wtlandighen dienaer met een bloot swaert voor hem dede gaen, sende oock mede zijn hellebardiers voor henen, om de cofferen der vrouwen te doorsoecken oft daer geen wapenen onder de cleederen verborgen en lagen? o ellendige coninc die een vreemdelinc getrouwer waende dan zijn coninginne. Ten miste hem oock niet, want hy van haer ten laetsten vermoort 
{==72v==} {>>pagina-aanduiding<<}
 wert: om dat si quaet vermoeden van zijn boeleringe met anderen, op hem droech. Daer en is oock seker gheen so machtigen rijcke dat bestendich wesen mach, alst vander ondersaten vreese beuochten werdt. Dit betuycht Phalaris wiens wreetheyt bouen alle ander tyrannen vermaert is: dese en werdt niet heymelijcken in laghen vermoort als die voornoemde Alexander: noch niet van weynighe dootgheslaghen als ons tyranne: maer vande gheheele ghemeente oueruallen. Maer wat? en verlieten de Macedoniers Demetrium niet, ende hinghen hun alghelijck an Pyrrhum? werden de Lacedemoniers onrechtelijcken gebiedende niet veralten van al dander Griecken huere ghesellen, die ledichlijcken haer ellendighe nederlaghe van Leuctris van verre aen saghen? ick verhale in sulckdanige saken lieuer wtlantsche dan Romeynsche exempelen. Doch so langhe het rijck vant Romeynsche volc met weldaden ende niet met ghewelt ghehouden wert, ende men voor ons vrienden oft om de ouerheyt oorloochde, soo sachmen de oorlogen sachter oft beter eynden. Onse Senat was een toevlucht oft hauen der coningen ende volcken: want onse ouerheyt ende capiteynen sochten hun alderhoochsten lof int bescermen van onse lantschappen ende van onse 
{==73r==} {>>pagina-aanduiding<<}
 vrienden ende medegesellen met getrouheyt ende rechtuaerdicheyt: also mocht ons regiment met meerder rechts een voorstant ende bescherminghe ghenaemt werden vanden gheheelen aertbodem dan een rijcke. Maer dese ghewoonte ende dit gebruyc was al een weynich ghemindert ende verarghert, die wy daer na door die victorie van Sylla geheel ende al verloren. Want na datmen sulcdanighe groote wreetheyt teghen den burgheren pleechde: en sloechmen gheen acht meer opt ongelijck dat ons vrienden ghedaen wert. Also volchde wt die eerlike sake die Sylla teghens Marium hadde, een oneerlike victorie: want Sylla op de marct by openbare wtroepe die goeden vanden oprechten ende rijcke burgheren vercopende, heeft doruen seggen, dat hy zijn proye ende roof vercochte. Hem isser een geuolcht die in een quade sake ende schandelike victorie niet alleen en veylde der burgheren goeden, maer dorste oock gantse rijcken ende lantschappen met sulck ellendich recht hem seluen toe eyghenen. Caesar droech een stadt van yuoiren op ter hant in zijn triumphe.Also hebben wi als alle wtlandighe volcken gheplaecht ende verdoruen waren Massiliam sien draghen in een triumphe tot een bewijs dat ons rijc verloren was: alsmen van die stadt triumpheerde, sonder wiens hulpe onse burgermeesters noyt ouer tgheberchte getrium-
{==73v==} {>>pagina-aanduiding<<}
pheert en hebben. Ick soude noch veel ander boosheyt teghen ons vrienden ghedaen verhalen, maer wat machmen argers vertellen dan dat snoode stuck? daeromme werden wi met recht gheplaecht: want hadden wy die groote boosheyden van veel deser ghelijcke turannen niet onghestraft verdraghen, dese vermetele macht en waer nemmermeer in een mans hant ghecomen: de welcke luttel erfghenamen in zijn goeden, maer veel boose menschen tot erfghenamen in zijn onmatige begeerten ghehadt heeft. Daer en sal nemmermeer saedt noch oorsake van burgherlijck oproer ende oorloghe ghebreken, soo langhe de verdoruen snoode menschen op die wtroepinghe, te weten op den roof ende buyte vander burgeren goeden, hopen ende dencken sullen: die welcke Sylla (zijn namaech burgermeester zijnde) opstelde, ende noch ses ende dertich iaren daer nae wederomme pleechde. Maer dander die scrijuer was in dat burghermeesterschap, was ooc in dit burghermeesterschap rentmeester. Daer wt men wel behoort te verstaen, dat wy nemmermeer sonder burgherlijcke oorloghen en sullen zijn, so langhe alsmer sulcdanighen buyt ende roof wt verhopen mach te verweruen. Alsoo en zijnder nv niet dan de wanden ende mueren 
{==74r==} {>>pagina-aanduiding<<}
 vander stadt van Rome staende ghebleuen, die oock noch voor d'uyterste ende alderquaetste boosheden beduchtende zijn, maer het ghemeen weluaert is al gantselic verloren. Ende en zijn wi door gheen ander sake (op dat ic eens weder tot mijn voornemen kere) in dit verderuen geraect, dan dat wy lieuer ontsien dan bemint waren. Indien dan dese ellendicheden het geheele Romeynsche volc hebben mogen oueruallen: wat sal elc mensche vermoeden dat hem alleen mach op comen? daeromme dan, soot claerlijcken blijckt dat de macht van ionst oft van bemint te wesen seer groot is, daer teghens van ontsien te worden cranck, so staet my nv te segghen hoemen die goede ionste oft liefde des volcks die wy begheeren, alderlichtelijckste met eeren ende getrouheyt verweruen mach. Maer dese ionste en is ons niet al ghelijck van noode: want elc moet het beleet zijns leuens alsoo voeghen, dat hy verstae oft hem noodich sy van veel luyden oft dattet hem genoech sy van weynigen bemint te werden. Maer ons is gewisseliken meest (ooc bouen al) van node, dat wy ommeganc ende geselscap hebben met getrouwe vrienden: die ons, ooc ons doen, beminnen ende ons oock in eeren houwen. Dit is gantselijck een sake die so wel een ghemeen burgher, 
{==74v==} {>>pagina-aanduiding<<}
 als die in groote state zijn aengaet, ende die beyde benaerstigen moeten te vercrijgen. Het mach wel zijn, dat wy al tsamen niet ghelijcke vele die eere, glorie, ende den ionste der burgheren en behoeuen: maer die dese dinghen nochtans heeft, werdter ooc yet door gheuordert, soo om dander dinghen, als oock mede vrienden te verweruen. Maer van de vrientschappe is in een ander boeck Laelius ghenaemt geseyt: nv wil ick van de glorie segghen: hoe wel ick daer af oock twee boecken gemaect hebbe: doch moet icx hier oock roeren, want si vermach vele om groote saken te handelen.


VVaer door men tot glorie ende eere comt. 
Het v. Capit.

Dalder grootste ende volmaecste glorie is ghelegen in dese drie saken: indien het volc ons bemint, betrout, ende ons met verwonderinghe eerwaerdich acht. Dit zijn dan de dingen (om cort ende eenvuldelijc te seggen) daer door mense van een yeghelic op hem selfs, ende ooc van een gantse gemeente verwerft. Maer daer is noch een ander toeganc tot de gemeente, om inder gemeenten herten gheplant te moghen werden.



{==75r==} {>>pagina-aanduiding<<}

Den middel om bemint te werden. 
Het vi. Capit.

Onder dese drie voorseyde saken, wil ic nv eerst schrijuen ende leeren vant gene dat des volcx ionste aengaet: die aldermeest gheloct wert door weldaden, oock (indien de macht ontbreect) verweckt wert door een goede wille om miltheydt te thoonen waert datmens vermochte: gemerct de liefde des volcx crachtich ghetrocken werdt door tgherucht ende vermoeden van miltheyt, van behulpelijcheyt, van rechtuaerdicheyt, van ghetrouheyt, ende van alle ander duechden die de goedertierenheyt ende vriendelicheyt van zeden aengaet. Want het ghene dat ick bequaemheyt ende eerbaerheit noeme, trect door zijn selfs scoonheyt ende nature alle mans herten: ouermits het ons al tsamen van selfs aengenaem ende behaghelijck is, ende aldermeest, als oft door de voorverhaelde duechden blinckende waer. Daeromme wy oock selfs wter naturen ghedwonghen werden die ghene te beminnen, in welcke wy alsulcke duechden vermoeden te wesen: ende dit zijn de treffelicste saken om bemint te werden, doch moghender noch wel sommige cleynder behaluen dese zijn.



{==75v==} {>>pagina-aanduiding<<}

Hoemen int goet betrouwen des volcx comt. 
Het vii. Capit.

Door twee dinghen comtmen int geloue: te weten indien men ons rechtuaerdich ende wijs acht. Wantmen ghelooft die luyden die wy verstandigher wanen dan wy zijn, die wy vermoeden te connen voorsien wat toecomende is, die ooc mede int beschicken van een sake ende alsser noot oft pericule voorhanden is, de dingen wel beleden ende voor de hant raet bedencken connen. Dese wijsheyt wert van yeghelijc voor nut ende oprecht gehouden. Maer den rechtuaerdighen ende getrouwen (dat is oprechte) mannen betroutmen in sulcke manieren, datmen met allen gheen vermoeden noch eenich achterdencken van bedroch oft onrecht op haer en heeft. Daeromme sien wy dat voor goet aen, alsulcdanige de besorginge van ons weluaert van kinderen ende van onse goeden te beuelen. Maer de rechtuaerdicheit is machtiger om geloof te vercrijgen dan de wijsheyt: want dese heeft waerdicheyts oft aensiens genoech sonder de wijsheyt: als de wijsheyt sonder rechuaerdicheyt gantsch onnut is om gheloof te verweruen. Want hoe yemant (indien hi een goeden name heeft) listiger ende scalcker 
{==76r==} {>>pagina-aanduiding<<}
 is, hoe hy suspecter ende hateliker is. Daeromme als de rechtuaerdicheyt verselschapt is metter wijsheit, heeft si so vele machts om int geloue te comen als si selfs wil: rechtuaerdicheit vermachs ooc vele sonder wijsheit maer sonder rechtuaerdicheyt en vermach de wijsheit in desen niet met allen. Maer niemant en verwondere hem hier (aengemerct alle de philosophen geuoelen ende ooc dicmaels van my gedisputeert is, dat so wie een duechde heeft, alle de duechden heeft) om dat ic de duechden hier also van elcanderen sceyde als oft een onuerstandich mensce rechtuaerdich mochte zijn: want men bruyct een scerper ondersoeckinghe ende subtijlheyt in een disputatie daer de waerheyt selfs geloutert wert, dan daermen zijn reden voecht nae gemeen geuoelen. Daeromme spreke ic hier so de ghemeente doet, ende noeme dese vroom, die goed, ende een ander wijs. Want die van een gemeen opinie spreect, moet ooc gemeene ende gewoonlike woorden gebruycken: twelck oock Panaetius gedaen heeft. Maer nv weder totter saken.


VVat een mensch eerwaerdich oft veracht maect. 
Het viii. Capit.

Het derde dan daer door men tot glorie comt, is datmen met een verwonderinge 
{==76v==} {>>pagina-aanduiding<<}
 des volcx eerwaerdich vanden menschen gherekent werdt. Tvolc verwondert hun meest ende hout seer vele van grote dingen, ende die bouen haer vermoeden oft opinie gebueren: soo doet ooc mede elck by hem seluen, als si eenighe onghewaende duecht in yemant vermercken. Also louense met allen seere ende achten die mannen groot, in welcke si eenderhande edele ende sonderlinghe duechden gheware werden: verachten ende versmaden daer teghen den ghenen, daer si niet duechdelijcx noch manlijcx inne en vernemen. Maer si en versmadense niet alle die si quaet oft onvroom oordeelen. Want die oneerlic, vol quaet snaps, bedriechlick ende bereyt tot alle boosheydt gewaent werden, en verachtense niet, maer si rekenen dese voor quade menscen. Daeromme wert (soo ick voor gheseyt hebbe) sulc volcxken versmaet, dat noch hun selfs noch een ander nut en can zijn, daer met allen gheen arbeyt, sorchvuldicheyt noch naersticheydt inne en is: maer men houtse in grooter waerden ende eeren, die bouen anderen schijnen duechdelick te wesen, ende hun voor alle ongeschictheit connen wachten, oock mede sulcdanighe gebreken wederstaen connen daer elc meest af verwonnen werdt. Want de wellusten als dalder smekelijcste meesterssen verleydense ende 
{==77r==} {>>pagina-aanduiding<<}
 treckense vander duecht: oock ruymen si verbaest zijnde tvelt, als daer eenich lijden voorhanden is. Tghene dat alle menschen aldercrachtichste beweecht, is leuen ende doot, rijcdom ende armoede. Maer als yemant om eenighe treffelike ende heerlike saken te volbrenghen, die hope ende vreese van dese dinghen met eenen edelen vromen moet verachtende, elc mans herte tot hemwaerts trect ende ruct, wie ist doch die dan niet en verwondert inden doorluchtighen glantse ende schoonheydt vander duecht? Alsoo is de grootmoedicheyt (die sulcke saken versmaden can) den volcke een groote verwonderinge, ende aldermeest noch de rechtuaerdicheit: om welcke eenige duecht die genen daer si inne woont ooc goede mannen genaemt werden, ouermits dese wonderlijck in svolcx ooghen schijnt te wesen, ende dat niet met onrecht: want niemandt en mach rechtuaerdich zijn, die doot, droefheyt, ballingschap oft armoede vreest, oft die het leuen, vruechde rijcdom ende dierghelijcken bouen de gherechticheyt aencleeft. Sonderlinghen houdmen vele vanden ghenen die hem door gheen ghelt beweghen en laet: also alle mans oogen zijn op eenen daer sulcx in beuonden is, als op een eerwaerdich man. Hieromme soo volbrengt de rechtuaerdicheydt ende 
{==77v==} {>>pagina-aanduiding<<}
 ionste totten luyden alle die drie voorgenoemde saken dienende tot vercrijghinge van glorie: want si maect gonste om dat sy een yeghelijck helpen ende nut zijn wil, ende crijcht oock door die selfde sake geloue ende eerwaerdicheyt, ouermits si die dinghen daer elck vierich ontsteken zijnde begheerlijck nae haect, veracht ende versmaet. Oock mede soo behoeft (mijns bedunckens) alle maniere van leuen menscelijcke hulpe ende bystant, maer sonderlinghe, vrienden daermen vry mede spreken mach: twelck swaer om vinden is, indien ghy gheen goet man en schijnt. So is oock den eensamen lantman van node datmen hem rechtuaerdich vermoede: ende dat dies te meerder, want hebben si dat niet, men salse onrechtuaerdich achten, ende van alle bescherminghe verlaten zijnde, sullense veel onghelijcx lijden. Hier en bouen en moghen die daer copen, vercopen, hueren, verhueren, ende die in vele handelinghen steken, gheensins in haer hanteringhen de rechtuaerdicheydt ontberen: de welcke van sulcker cracht is, datse oock niet en moghen leuen sonder eenich deelken vander rechtuaerdicheydt, die oock door haer boosheyt ende schelmerije de cost ghecrijghen. Want de straetschenners oft roouers selfs gheen gheselle onder 
{==78r==} {>>pagina-aanduiding<<}
 hun en willen lijden die sinen medegheselle berooft ofte heymelijck tzijne ontsteelt. Oock mede soo verlaten de zeerouers haren capiteyn ofte si slaen hem doot indien si beuinden dat hy den roof onghelijck wtdeylt: iae dat meer is, soo zijnder rouersche wetten, die oock vanden roouers gehoorsaemt ende onderhouden werden. Also was Bargulus van Illyrien (daer Theopompus af schrijft) machtighe rijck om zijn ghelijcke wtdeylinghe vanden buyte: noch vele machtigher was Viriatus de Portugeser, den welcken ons heyrleghers ende capiteynen wijcken mosten: wiens crachten ende vermetele stoutheyt doch naemaels vermindert ende betemt werden door C Laelium diemen de wijse noemden, dies desen zijn naeuolghers dit oorlooch met minder sorge ouerleuerde. Is dan de rechtuaerdicheydt van sulcker machten, dat sy dye rijckdommen vanden moorders vermeerdert ende versekert ofte beuesticht: wat macht salmense by de wetten, by de vierscharen ende in een burgherlijck regiment dan wanen te hebben? ick en houde niet (so Herodotus seyt) dat de Coninghen van goeden leuen alleenlijck by die van Meden eerst inne ghestelt zijn om de rechtuaerdicheydt te beschermen: maer sulcks is 
{==78v==} {>>pagina-aanduiding<<}
 oock geschiet by onse voorouders. Want als tghemeen volcxken vanden genen die rijcker ende machtigher dan si waren, verdruct werdt, soo namen si haer toeulucht tot een duechdelijck ende vroom man: die welcke dan d'armste beschermde voort gewelt der machtighen, gelijcheyt instelde, ende behielt alsoo rijck ende arm onder een gemeen recht. Dese selfde oorsake die tkiesen der coninghen eerst inne gestelt heeft, heeft oock mede de wetten inneghestelt. Want men heeft altijt het recht ghesocht dat ghelijck si: ten ware ooc anders gheen recht. Als henluyden dan van eenen rechtuaerdighen ende goeden man recht mocht gheschieden, soo waren si met dien alleen te vreden: namaels als daer ghebreck inne gheuiel, soo zijn de wetten geuonden: die voor een yeghelic sonder onderscheyt altijt met een selfde stemme ende alleens spreken souden. So blijct ooc claerlijc datmen de ghene die bi de ghemeente alder rechtuaerdichste geacht waren, tot rechters plach te kiesen. Waren die selfde dan by huer rechtuaerdicheydt oock verstandich vermaert, so hoopten de ghemeente niet dan alle goet onder sulckdanighe rechteren te verweruen. Daeromme salmen in alder manieren de rechtuaerdicheyt eeren, plegen ende in waerden houden: so om haer seluen 
{==79r==} {>>pagina-aanduiding<<}
 (wantse anders gheen rechtuaerdicheydt zijn en soude) als om vermeerderinge van eere ende glorie. Maer ghelijc daer so wel een maniere ende middel is om tgelt orbaerlick te besteden als om tghelt te gewinnen oft vercrijghen, waer door de milde so wel ghenoech heeft als de noodtruftighe, soo isser oock een middele om de glorie wel te soecken, ende die wel te besteden. Hoe wel Socrates wijsselick de naeste, ghereetste ende cortste wech totter glorien seyde te zijn, alsmen sulcx doet ende is, somen begheert geacht te wesen. Voorwaer si dolen schandelic die daer wanen door een ydele scoone schijn ende beueynst gelaet van woorden ende van aensicht een gheduerigen glorie te moghen verweruen. Warachtighe glorie wortelt haer diep ende vast: dies si haer oock heerlijck verbreet ende wtspreyt: maer alle ydele schijn verdwijnt snellijcken als een bloeme des velts: noch geen beueinstheyt mach langhe ghedueren. Hier af zijn ouer weer zijden exempelen ghenoech: maer sal my (om cortheyts wille) met een ghenoeghen laten. Soo langhe als der Romeynen saken in ghedachtenisse sullen wesen, sal Tyberius Gracchus de sone van Publio gepresen worden. Maer zijn sonen en waren by haer leuen vanden goeden niet ghepresen: ende hebben door zijnde den 
{==79v==} {>>pagina-aanduiding<<}
 name datse te recht ghedoot zijn. Daeromme sullen alle de gene die warachtighe glorie begheeren te verweruen, de officien vander waerheyt handelen ende pleghen: van welcke officien int eerste boec geseyt is hoedanich oft welcke die zijn. Elc schijnt lichtelic in svolcx ogen dat hy is.Maer al hoe wel een yeghelijck seer lichtelic inder luyden ooghen schijnt te wesen tgene dat hy is, ende daer oock meest aen gheleghen is, dat wy sulcx scicken te wesen als wi gaerne gheacht waren: so machmen hier nochtans al eenighe leeringen toe geuen. Want opten ghenen die van zijnder ionckheydt aen eenige vermaertheyt van name heeft, oft door zijn ouders (twelck ick v mijn lieue Cicero achte ghebuert te zijn) oft door eenich gheual oft gheluck, siet alle mans ooge, elck vraecht van desen wat hy doet ende hoe zijn leuen is: sulck een wandelt als int clare licht der sonnen, soo dat geen van zijn woorden oft wercken verborgen en moghen blijuen. Maer die ghene die door nederheyt ende duysterheydt huers gheslachts inder ioncheyt van weynighen bekent zijn, behooren van eersten aen na groote ende heerlike saken te staen, ende hem daer toe met redelijcke, duechtlijcke middelen te begheuen: twelck dese oock te sekerder ende veyligher moghen volstrecken, ouermidts men haer in die ionc-
{==80r==} {>>pagina-aanduiding<<}
heyt niet alleen niet en benijdt, maer oock ionstich is.


VVaer door de ionghelinghen eerst inde gonste des volcx comen. 
Het ix. Capit.

De beste middel daer door een iongelinc tot glorie geuordert wert, is, indien hy in ridderlike saken eenighe eere mach behalen: twelck vele van onse voorvaders ghedaen hebben, wantmer selden sonder oorlogen was. Maer ghy comt te passe in sodanighen oorloghe, van welcke d'een partije veel boosheyts, dander weynich gelucx gehadt heeft. In welck oorloch ghy nochtans (ouer d'een vloghel ruyteren tot een ouerste ghestelt zijnde) met rijden, met schieten, ende met alle ridderliken arbeyt te dulden grooten prijs begaen hebt: soo wel vanden heerlijcken man Pompeio, als van tgheheele legher: maer sulck v lof ende eere is ghelijck met het gemeen weluaert vergaen. Doch en hebbe ick nv niet voorgenomen om te scrijuen van v, maer van allemans ioncheyt. Daeromme wil ic nv voort varen tot het ghene dat noch te segghen staet. Aldus dan, ghelijc in alle andere saken de wercken des gemoets te bouen gaen des lichaems wercken, so zijn ooc die dinghen diemen met vernufticheyt ende 
{==80v==} {>>pagina-aanduiding<<}
 redene volbrengt aenghenamer, dan die door crachte gheschieden. D'aldermeeste voortsettinghe oft vorderinghe totter glorien spruyt wter besceydenheyt, wt de godsvruchticheyt oft goetdadicheyt tegen den ouderen, ende wt de goetwillicheydt totten sinen. Lichtelijcken vercrijgen die iongelingen eenen goeden name, die hnu byden vromen wijsen ende welberadighe mannen voort ghemeen goet voeghen: ende maken also een opinie onder tvolck (indien si hun dicwils by sulcdanighe mannen houden) dat si oock sullen worden als die mannen zijn, wiens leuen si voorgenomen hebben om na te volghen. Het huys van P. Mutio bracht de ioncheyt P. Rutuly int geruchte van een onschuldich leuen ende van kennisse der wetten. Maer L. Crassus noch een iongelinc zijnde heeft niemants eer ontleent: want hy baerde hem selfs het alderhoochste lof door die edele ende eerlike aenclachte. Veelmaels plegen si tot eeren te comen, die van sulcker ioncheit aen in welsprekenheyt gheoeffent werden, soomen van Demosthene seyt. L. Crassus betoonde daer dat hy doen ter tijt al opt alder beste voor de vierscare conde doen, tgene daer hy noch prijs mede soude behaelt hebben indien hijs maer binnens huys hadde connen bedencken. Maer wantmen tweederley manieren 
{==81r==} {>>pagina-aanduiding<<}
 van spreken vint, van welcke d'eene redene gheschiet met slechte woorden als ons dagelicxe sprake, d'ander maniere met conste: so en is niet te twijfelen oft die constige maniere en vordert meer totter glorien, ende dat isse diemen welsprekentheyt noemt. Gespraecsaemheyt maect ionstich.Nochtans en ist oock niet wel om seggen wat groter gonste men door een vriendelijcke mont ende ghespraecsaemheyt vercrijcht. Men vint noch brieuen van drie d'alder verstandichste coningen (soomen seyt) als vanden Coninck Philippo aen sinen sone Alexandrum, ooc van Antipatro aen Cassandrum, ende van Antigono aen sinen sone Philippum ghescreuen: in welcke si huer sonen gebieden der ondersaten herten met vriendelike woorden tot haer ionste aen te locken, ende de crijchsluiden met smekende redenen te vermorwen. Maer een constighe ende vernuftige oratie oft redene diemen voor de gemeente doet, verwect dicmael d'alder meeste glorie: want men hout vele vanden genen die oueruloedelic ende wijsselic van een sake spreken can: om datmen sulcken een meer verstants ende wijsheyts toe schrijft dan een ander. Ghebruyct dan oock yemant een ernstlike bescheydenheyt in een redene oft oratie die ghemengt is, te weten half op de constige, ende half op de dagelijcxe maniere van seggen, 
{==81v==} {>>pagina-aanduiding<<}
 soo en vintmen nauwelijcx yet dat meer te verwonderen staet, sonderlingen als sulcx in een iongelinc geschiet. Maer want daer veelderley saken zijn daermen de welsprekentheyt inne gebruyct, ende men ooc veel ionghelingen geuonden heeft, die int welseggen, so voort gerecht als voor den raet lof behaelt hebben, so is nochtans het grootste aensien ende tmeeste verwonderen gelegen inden dingtalen voortgerecht: twelck ooc in twee manieren geschiet, te weten in aenclachte ende verweringe. Ende alhoe wel dat de verweringhe onder dese beyde de eerlijcste is, soo is d'aenclacht ooc seer dicwils gepresen. Hier voor hebbe ic gheseyt van Crasso, tselfde heeft ooc M. Antonius ionghelinck zijnde ghedaen. Ooc mede so heeft dese maniere van beschuldighen de welsprekentheyt van P. Sulpitio in eeren vermaert: als hi C. Norbanum een oproerigen ende onnutten burger voor tgherecht noemde. Doch en salmen niet dicmaels aenclagen, ia nemmermeer dan ter liefden van tgemeen weluaert, so de twee Luculli gedaen hebben: of om yemant te verantwoorden ende beschermen, so ick voor de Cicilianers ende Sardiners gedaen hebbe: ende Iulius voor M. Albutio. De vernuftige cloecheyt van L. Fusio is ooc alleman bekent geworden door zijn aenclacht tegen Manilium: also 
{==82r==} {>>pagina-aanduiding<<}
 salmen seker eens beschuldigen, oft niet dicwils. Maer isser yemant die dicmaels moet aenclagen, die bruycke sulcx voor tgemeen weluaert: wantmen niet misprijsen en mach datmen des ghemeen goets vianden dickmael beschuldicht, alst matelijck ende manierlijck gheschiet, want het schijnt streng ende hart, ia by nae onmenschelijck dat een mensch vele menschen in leuens pericule brengt: ende is oock so smettelijc in de fame alst sorchlijcken valt: wantmen oorsake gheeft om een beschuldigher genaemt te werden: het welcke ghebuert is van M. Bruto van d'alder edelste ouderen gheboren, de sone van dien, die soo wtgesondert gheleert was in de rechten. Men moet ooc naerstelijcken dese leeringe vant behoren ofte officie onderhouden: te weten datmen nemmermeer een onsculdigen vanden halse aen en clage: want sulcx sonder schandelike boosheyt geensins en mach geschieden. Wat isser doch wreeders oft onmenschelikers dan de welsprekentheit (die ons vander naturen totter menscen bescerminge en weluaert verleent is) tot een bederffenisse ende pestilentie der goeden ende onnoselen te misbruycken: nochtans en salment (gelijc dat geschout moet zijn) gheen sonde rekenen indien men somtijts eenen misdadigen ende godloosen schelm beschermt: want het 
{==82v==} {>>pagina-aanduiding<<}
 ghemeen volck heeft sulcx gaerne, de ghewoonte macht lijden ende de menscelicheyt laet dat wel toe. Den rechteren betaemt altijt alleen nae de waerheydt te oordeelen: maer den woorthouders oft beschermers staet wel toe somtijts waerschinende saken, al warense ooc onwaerachtich voor te staen. Het welcke ick niet en soude hebben derren schrijuen (sonderlinghe nv ic van philosophia scrijue) indien Panaetius de ernstlijcxste onder alle Stoycienen ooc niet van sulcker meyninge en ware gheweest. Maer d'alder meeste glorie ende ionste spruyt wt het beschermen ende verantwoorden: ende dat noch te meerder indien tgheualt datmen eenen voorstaet die door de rijcdommen der moghender schijnen achterhaelt ende belast te werden: alsoo ick onder veel anderen noch iongelinc zijnde, ooc voor Sextum Roscium Amerinum gedaen hebbe: dien ick teghen de groote macht van L. Sylla (op die tijt het regiment hebbende) beschermde: welcke oratie (soo ghy weet) noch voor handen is.


Van twee manieren van miltheyt, ende hoemen die pleghen sal om svolcx ionste te ghewinnen. 
Het x. Capit.

    
{==83r==} {>>pagina-aanduiding<<}

Na dat ic verclaert hebbe wat den ionghelinghen betaemt om glorie te vercrijghen, so wil ick nv van weldaden ende miltheyt segghen die oock tweederley is. Want men staet den behoeftighen in staden met behulpelike daden oft met ghelt. Het ghelt te gheuen valt lichter om doen bysonder den rijcken: maer yemant metter daet ende lichame by te staen, is vriendeliker ende heerliker: tbetaemt ooc beter eenen edelen ende vromen man. Ende alhoe wel in beyde desen een milde ionst ende wille is om den behoeftigen hulp te bewisen, so haeltmen nochtans het eene wter kisten, maer tander wter duecht. De ghiften die wt eyghender borsen gheschenct werden, doen den fonteyn van vriendelicheyt verdrogen ende minderen tvermogen, also wert de ghetrouheyt oft vriendelicheit door vriendelickheyt wech ghenomen: de welcke, hoemense tegens meer behoeftigen gebruyct, hoe datmense minder teghens velen ghebruycken mach. Maer die met haer naerstich behulp, te weten met huer duecht, cloecken raet ende vroomheyt int bescermen weldadich ende milt zijn, dese sullen inden eersten so vele te meer hulpers hebben om anderen wel te doen als si meer luyden behulpelic zijn gheweest: ten anderen sullen 
{==83v==} {>>pagina-aanduiding<<}
 si door de ghewoonte huerder weldaden bereyder ende dies te meer wel geoeffent zijn om veel luyden goet te doene. Philippus berispt sinen sone Alexandrum wel te recht in een brief om dat hy der Macedoniers ionst met gauen sochte, seggende, wat heeft v doch so onuernuftich doen hopen, datse v ghetrou souden worden, die ghy met ghelt omghecocht soude hebben? oft bestaet ghy henluyden vroet te maken dat ghy niet huerluyder Coninck, maer huer dienaer ende borsdrager zijt? vintmen ooc yet schandelijckers voor een Coninck? tis oock te sijner dat hy die miltheyt een ommecopinghe noemt: want d'ontfangher daer door verarcht, ende werdt te bereyder om altijt weder wat te verwachten. Dat schreef hy sinen sone, twelck ick yeghelijc gheseyt acht te sine. Behulpelicheit metter daet gaet scenckinge van ghelt te bouen.Daeromme en is niet te twijfelen of het vriendelijck behulp dat met moeyte ende arbeyt geschiet en is eerlijcker, strect breeder ende mach tot meer luyder nut zijn, dan tschencken van ghelt. Nochtans salmen oock somtijts zijn miltheyt met ghelt betoonen, noch dese maniere van behulp en is oock niet te verachten: maer men sal dickwils van sine haue den behoeftighen, die helpens waerdich zijn, gheuen, nochtans met naerstich opsicht ende met maticheyt: want vele hebben 
{==84r==} {>>pagina-aanduiding<<}
 huer goeden onnutteliken verdaen door onbescheyden miltheydt. Wat machmen doch sotters vinden, dan naerstich te arbeyden om niet langhe te doen datmen gaerne doet? soo volcht het rouen ooc gemeenlijc nae sulcdanighe miltheyt. Want alst onnutte gheuen arm ghemaect heeft, soo maect behoefte de handen gheweldighers in ander luyden goeden. Als sy dan milt willen zijn om ionst te vercrijgen, en werdense noch soo niet bemint vanden genen die si gheschenct hebben, als si wel gehaet werden vanden ghenen dien zijt benomen hebben. Daeromme en salmen de gheltkist soo vast niet sluyten dat de goedertierenheydt die niet openen en mach: noch oock niet soo wijt ontsluyten datse alle man open sy. Men moet de miltheit matigen na tvermogen.De mate moet hier by zijn: ende die moet haer aenstellen ende schicken na tvermogen. In dese dingen behoortmen te gedencken tgene dat door dicmael geseyt te sine tot een spreecwoort geworden is, te weten dat geuen geen bodem en heeft. Maer wat mate mach daer doch zijn, daer de geuer altijt meer int gheuen ghewent, ende d'ontfangher altijt wel meer begheert.


Vanden milden ende vanden doorbrenghers. 
Het xi. Capit.


{==84v==} {>>pagina-aanduiding<<}

Men vint tweederley manieren van geuers: waer af d'eene doorbrenghers, d'ander milden ghenaemt werden. Doorbrenghers zijnt die met groote warschappen, met swaertvechters, met batement spelen, ende met iachten van wilde beesten voor de ghemeente tot haren grooten costen te bereyden, groot machtich gelt verquisten, in saken van welcke si een corte memorie, oft met allen geen achter laten sullen: maer milt noemtmense die met hare goeden, oft de gheuanghenen vanden roouers verlossen, oft huerder vrienden schulden thuerder last nemen, oft schamel maechdekens te huwelike besteden, oft die anderen om goet te vercrijghen, oft omt vercregen te meerderen behulpelijck zijn. VViemen milt noemt.Daeromme verwondert my wat Theophrastus inden sinne ghecomen mach zijn int boeck dat hy vanden rijcdommen gheschreuen heeft: daer hy onder veel ander verstandighe redenen oock ongeschicteliken prijst de heerlike ende groote costen diemen in sulcke ghemeen spelen voor den volcke doet: ende acht het vermoghen van sulckdanige costen de vruchte oft het geniet der rijcdommen. Maer ick houde het gheniet oft de vruchte van miltheydt (daer af ick hier voor weynich exempelen gestelt hebbe) veel meerder ende sekerder. Hoe vele 
{==85r==} {>>pagina-aanduiding<<}
 ernstliker ende warachteliker berispt Aristoteles ons, die dese groote geltquistinge (die om svolcx ionste ghedaen wert) voor goet aensien: ende dattet den genen die van huer vianden belegen zijn eerst ongelooflick schijnt ende hun verwonderen indien si door noot ghedronghen werden thien croonen voor een kanne waters te betalen, maer datse doch (als si hun bet versinnen) de noot volghen: daer nochtans dese ondrachlijcke schaden ende oneyntlike costen meer verwonderings waerdich zijn, die niemants noot te bate en comen, noch niemandts weerdicheydt en vermeerderen. Welcke vermakelicheyt vander gemeente onlanghe ende seer cort gheduert, ende gheschiet ooc door een lichtuaerdich mensche: inden welcken ooc selfs terstont metter versaetheyt de ghedenckenisse vander wellust verdwijnt. Men merckt oock wel dat dese dinghen den kinderen, wijuen, ende knechten oft slauen aengenaem zijn: maer gheensins en moghense eenen ernsteliken man (die alle dingen met een rijp oordeel ouerleyt) wel beuallen noch behaghelijck wesen. Hoe wel ick het al ouer langhe een ghewoonte verstae geworden te zijn, dat de waerdicheyt vant boumeesterscap ooc vanden eerlicxste burgeren beweert wert. Alsoo heeft P. Crassus, die daer rijc was so 
{==85v==} {>>pagina-aanduiding<<}
 metten byname als met zijn goeden, dit officie van boumeesterscap bedient met grote machtige costen. Een luttel tijts na hem bediende L. Crassus met Q. Mutio de matichste onder alle menscen, het alder heerlijcste boumeesterschap. Daer na C. Claudius een sone Appy: lange na dien Lucullus, Hortensius ende Syllanus. Doch ginc P. Lentulus, als ic burgermeester was in grote costen te doen alle dese verre te bouen, het welcke Scaurus hem na gedaen heeft. Maer de geschencken ende gauen die Pompeius in zijn tweede burgermeesterscap gaf, waren bouen al heerlic ende groot: in alle welcken ghy verstaet wat my behaecht: doch soo moet het vermoeden van ghiericheyt vermijt zijn. Want ouermits dat die alder rijcste man Mamercus die costen ontsiende niet nae het boumeesterschap gestaen en hadde, soo wert hem het burghermeesterschap gheweyghert. Daeromme indient vander gemeenten begeert wert, so salmen ooc sulcke costen doen, maer niet bouen vermogen, twelc ic ooc dede, al waert ooc dat de treffelicste vander stadt sulcx niet en begeerden, maer tselue werck alleenlic voor goet presen: ende ooc mede alsmen eenige meerder oft nutter sake door sulcdanighe ghemeene miltheyt vercrijcht. Also gaf Orestes onlancx de ghemeente opter straten 
{==86r==} {>>pagina-aanduiding<<}
 veel maeltijden, ende dat in schijne van Herculi de thiende zijnder goeden te offeren, twelc den seluen tot groter eeren was. Ten is Marco Seio ooc geen oneere gheweest, dat hy in een diere tijt den volcke elc een mudde corens tot cleynen prijse gaf: want hy daer mede (die wijle hy boumeester was) een ouden hate der ghemeente van sinen halse leyde, ende dat buyten zijne seer groote oft onbetamelijcke costen. Oock mede beghinck onse Milo onlancx d'alderhoochste eere, als hy een hope ghecochte swaertvechters hielt voor tgemeen profijt (dat doen meest aen mijn weluaert hing) daer mede hy alle d'aenslaghen ende woederijen van Publio Clodio bedwang. Daeromme is dan noot oft oorbaer, oorsake van miltheyt: maer in dese dinghen is maticheyt d'alderbeste regule. L. Philippus de sone van Quinto Fabio, twelck een verstandich ende seer vermaert man was, plach hem te beroemen dat hy tot d'alderhoochste staten ghecomen was, sonder behulp van ghiften oft gauen. Tselfde seyde Cotta Curio mede. Seker ick mach my ooc daer eenichsins inne roemen. Want in mijn iaer dat ick boumeester was, deed'men seer cleyne cost int boumeesterschap, na de heerlijcheyt mijnre staten, die ick met alle de ghemeene 
{==86v==} {>>pagina-aanduiding<<}
 stemmen vercreghen hadde: twelck nyemandt van die ick terstont genoemt hebbe, gebuert en is. Nochtans zijn die ongelijck beter: te weten, mueren, timmerweruen oft plaetsen daermen schepen bout, hauenen, waterledinghen ende alle dinghen die tot het ghemeen ghebruyck dienstelic zijn. Hoe wel tghene dat teghenwoordich als inder hant gheschenct werdt meer verblijt, soo zijn dese dinghen nochtans naemaels aenghenamer. De Theatren oft ghemeen scouplaetsen, gaelderijen ende nieuwe tempelen misprijse ic wat beleefter ter liefden van Pompeio: doch werden dese dinghen van d'alder geleerste verworpen: soo oock hier Panaetius selfs doet, dien ick door dese boecken in veel dingen volghe, maer en vertale hem niet: ende ooc mede Phaleraeus Demetrius, die Periclem den prince van Griecken lasterde om dat hi so ouer grooten ghelt verquist hadde int timmeren vant heerlike portael aenden tempel Minerua. Maer hier af is genoech gheschreuen inden boecken die ick van tghemeen goet ghemaect hebbe. Alle alsulcke maniere dan van milheyt en is niet goet, maer nochtans noodlijck tot zijnder tijt: doch salmen dan tvermogen daer na schicken ende den staet met tamelijcheyt matigen.



{==87r==} {>>pagina-aanduiding<<}

In wat manieren ende aen wie, men de huyslijcke miltheyt bewijsen sal. 
Het xii. Capit.

Maer in dander maniere van geuen, die wt miltheyt spruyt, en moghen wy in verscheyden gelegentheyden niet alleens gesint zijn. Want tis een ander sake metten ghenen die door zijn ellendicheyt benaut wert, ende een ander metten ghenen die niet in teghenspoet zijnde, verbeteringe zijnre goeden soeckt. Men moet bereyder zijn den behoeftigen dan den weluarenden hulpe te bewijsen.De goedertierenheydt behoort meest ghenegen te wesen totten ellendighen: ten waer si sulcke ellende verdienden ende wel waerdich waren. Ende teghen den ghenen die hulpe begeeren niet wt noot, maer om tot beter staet te comen, en behooren wy niet vasthouwende te wesen: maer men moet oordeel ende naersticheydt ghebruycken int verkiesen van bequame ontfanghers: Want Ennius seyt wel,


Qualijck bestede weldaet 
En acht ick niet goet, maer quaet. 


Maer datmen een goet ende danckbaer man gheeft, is in hem ende ooc in andere vruchtbaer. Want als de miltheyt sonder roeckeloosheyt betoont wert, so is si alder 
{==87v==} {>>pagina-aanduiding<<}
 aenghenaemste, ende werdt van alle man dies te vlijtigher ghepresen: om dat dese duecht ende goetheyt in een machtich man zijnde, als een ghemeen toevlucht van alle menschen is. Daeromme salmen benaerstigen datmen sulcke menschen de meeste weldaden bewijst, door wiens kinderen de ghedenckenisse van dien weder vernieut mach werden (soo dat deshaluen den kinderen oock niet en betame ondancbaer te wesen. Want elck haer den ondancbaren, ende achtende dat hunlieden die misdaet ooc geschiet, om dat sulcke anderen door haer ondanckbaerheydt oock tragher om weldoen maken, houden si dien als een gemeen viant der behoeftighen. Soo is oock dese goedertierenheyt, die de gheuangene wt slauernije verlost, ende den schamelen rijck maect, met ellen nut voor tghemeen weluaert: het welcmen in de oratie Crassi oueruloedich gheschreuen siet, dat sulcx ghewoonlijck is van onsen raet te geschieden. Ende dese ghewoonte van weldadicheyt achte ick seker hooch bouen die voorseyde miltheit diemen den volcke met geschencken betoont. Want dese betaemt den heerlijcken ende dapperen mannen: daer die ander miltheyt meest geschiet vanden ghenen die metten volcke smeken ende der ghemeenten lichtuaerdicheyt, als met 
{==88r==} {>>pagina-aanduiding<<}
 een welluste, ketelen. Men behoort int scencken gaefrijc oft milt, ende niet scherp int eysschen te wesen: in alle handelingen, in copen, vercopen, hueren ende verhueren tegen zijn ghebueren ende ghesellen oprecht ende goetlijc te leuen, ende tegens vele luyden veel van zijn recht wijcken: ooc mede yet wat, soo vele alsmen wel mach, (iae by nae meer dan men mach) lijden ende verdraghen om twist ende het rechten te schuwen. Somtijts wat van zijn recht te wijcken is dicwils, behaluen deere des miltheyts, oock nut.Want ten is niet alleen miltheyt datmen somtijts een luttel van zijn goet recht wijcke, maer valt ooc dicmael oorbaerlijc ende nut. Men moet oock wackeren acht slaen op den oorbaer des huys: want het leelijck ende schandelijck is dat wanraet het goet verslordet: maer doch in sulcker voegen datmen ons niet voor onmilt ofte gierich en acht. VVat den grootsten nut des ghelts is.Want het seker den grootsten ende meesten nut des ghelts is, datmen miltheydt can ghebruycken sonder tgoet te verdoen. Theophrastus heeft seker te recht die ghene seer ghepresen, die gastvry zijn: want het met allen eerlijc is (soo my dunct) dat de huysen vanden heerlijcke mannen open zijn voor den vermaerden, twelck de stadt ooc een eere ende chieraet is, dat de vreemden in onse stadt sulckdanige vriendelicheyt geen gebreck en hebben. Ende is de sulcke oock 
{==88v==} {>>pagina-aanduiding<<}
 met allen nut, die welcke van groot vermogen zijn willen, datse door hun gasten ooc in vreemde landen voor rijck ende vriendelijck vermaert werden. Alsoo schrijft Theophrastus oock dat Cimon tot Athenen teghen zijn ghebueren gastvry was: ende de sake soo bestelt hadde dat alle zijn pachters beuolen was, dese, die op zijn hoeue oft hofstede quamen, alle te gheuen dat si begheeren souden.


Van dander maniere van miltheyt diemen met raet oft daet bewijst. 
Het xiii. Capit.

Nv betoontmen ooc weldaden met behulpelijcke daden sonder ghiften, diemen soo wel het gantse ghemeen weluaert als een burgher mach bewijsen. Want yemant te onderwijsen hoe hy zijn saken aenlegghen sal om callange ende twist te schouwen, yemandt wel te raden, ende veel luyden te helpen met alsulcke maniere van wetenscappe, is seer goet om d'incomsten ende den ionst des volcx te vermeeren. Daeromme is onder veel heerlijcke saken van ons voorouders de wetenschap ende beduydinghe vanden rechten altijt in sonderlinghe groote eere geweest: de welcke de princen 
{==89r==} {>>pagina-aanduiding<<}
 eertijts (voor dese ellendige verwoeste tijden) altijt alleen hemluyden toe eyghenden. Maer nv is ooc de glorie van dese geleertheyt (ghelijck als oock de eere ende alle eerwaerdighe staten mede zijn) geheelijcken vernielt ende te niet ghedaen: ende dat dies te snooder, dat dit in desen tijden gheschiet is, als de sulcke was, die lichtelijc alle ons voorouders (die hy in eeren ghelijck was) in dese gheleertheyt te bouen gegaen soude hebben. Dese behulpelicheyt dan is veel luyden aenghenaem, ende bequaem om veel menschen met weldaden te verbinden. Aldernaest hier aen is treffelijc te connen segghen: twelck noch bouen tvoorseyde behaghelick ende chierlick is. Wat machmen doch soo treffeliken ende waert vinden als de welsprekentheyt wel is, oft door de verwonderinghe vanden hoorders, oft door den hope vanden behoeftighen, ofte door den danck van die beschermt zijn? Daeromme dese const ooc van onse voorvaders in d'alderopperste waerdicheit gestelt is. De weldaden ende tvoorstant dan van eenen man, die met cleynen arbeyt na tvaderlijcke ghebruyck willichlijck ende om niet veel luyder saken beschermt, spreyen ende strecken sich breedt wte. Hier vermaende my de sake om oock op dese plaetse het ophouden (oft om bet te seggen) den on-
{==89v==} {>>pagina-aanduiding<<}
derganc van de welsprekenheyt claechlic te verhalen, hadde ick niet geducht dat ic dan yet om mi selfs wille soude geschenen te hebben te beclaghen. Nochtans sien wy wat welsprekende mannen datter ghestoruen zijn, datter tot weynighen noch hope van worden is, in noch vele minder de conste, ende datter in seer vele groote stoutheyt is. Maer wantse niet al tsamen (ia ooc niet vele) welsprekende noch ooc inde rechten en mogen geleert zijn, so machmen nochtans met naerstighe bystant vele menscen behulpeliken zijn: als met hulp te soecken, met yemant inder rechters oft ouerheyts hulp te beuelen, met het besorgen van eens anders sake, ende met bidden aen die ghene die in een sake raden, oft diese voorstaen. Die sulcx doen, vercrijgen veel luyder ionste, ende wert hunlieder cloecheit onder seer veel volcx gespreyt. Voorts en is niet van node datmen dese vermane wel voor haer te sien, datse int helpen vanden eenen, dander niet misgunstich maken, om dat sulcx hem seluen wijst. Want dickwils doetmen te nae den ghenen diemen dat niet en behoort te doen, oft den ghenen daert niet nut en is. Gheschiet dit onwetende, soo ist versuymelheyt. Men moet sich (somen beste mach) ontschuldigen tegen den genen 
{==90r==} {>>pagina-aanduiding<<}
 diemen ongaerne wederstaet, ooc verclaren waeromme, tgene men gedaen heeft, nootlic most ghedaen zijn, ende datmens niet anders doen en mochte: ende ooc met ander weldaden ende dienstbaerheyt versoeten datter misdaen is.


Datmen den schamelen ende goeden sculdiger is te helpen, dan den rijcken, 
Het xiiii. Capit.

Maer wantmen in de behulpelickheyt meer placht te mercken op de zeeden dan opte goeden vanden persone, twelc licht om seggen valt, ende ooc gemeenlic gheseyt wert datmen meer op de duechde dan op de rijcdomme vanden ontfangher siet, soo is dit voorwaer wel ende eerlick gheseyt: maer wie vintmen doch die de danc vanden rijcken ende mogenden niet meer en soect, dan hy naerstich is om een vroom ende oprecht schamel man te helpen? want ons wille is ghemeynlick meest gheneghen totten genen van welcke wy d'eerste ende sekerste vergheldinge verhopen. De rijcken hebben vele vrienden.Maer men moet wel naerstelijcken aenmercken, wat de nature der dinghen is. Want indien die schamele man, een goet man is, soo mach hy wel (al en heeft hy gheen macht om den weldaet te verghelden) dancken ende danckbaer 
{==90v==} {>>pagina-aanduiding<<}
 zijn. Tis seker fijn gheseyt (so wie dat ooc ghesproken heeft) dat sulck een tgeleende ghelt noch niet weder gegeuen heeft, diet noch by hem heeft, ende dat hijs niet meer en heeft diet weder betaelt heeft: maer dat hy de danck noch wel by hem mach behouden, die al ghedanct heeft, ende dat diese noch by hem heeft, oock wel mach ghedanct hebben. Maer die hun seluen rijck, eerlick ende gheluckich achten, en willen aen niemant door eenige weldaet verbonden zijn: iae dat meer is, si wanen self een ander weldaet ghedaen te hebben, als si yet (al waert noch soo groot) ontfanghen: want si vermoeden datmen daer door wat van henlieden begeert oft verwacht: si en achten oock gheen dinck swaerder, dan dat si eens anders hulpe oft voorstant behoeuen souden. Maer als den schamelen eenighe weldaet gheschiet, soo verstaet hy wel datmens hem om sinen wille, ende niet om zijn rijcdomme (dat hy niet en heeft) gedaen heeft. Dese is niet alleen naerstich om hem dancbaer te toonen aen den ghenen daer hem goet af geschiet is, maer ooc aen den ghenen daer hy noch weldaet af verhoopt te ghecrijgen: want hy behoefter vele, noch sulckdanighen en maect zijn vergheldinghe (indien hy eenighe mach bewijsen) niet groot met veel woorden: 
{==91r==} {>>pagina-aanduiding<<}
 maer vercleynt die oock ter contarien. Soo staet oock te aenmercken indien men eenen rijcken geluckigen man bystant doet ofte beschermt, dat de danck alleen by die man oft moghelic mede by zijn kinderen blijft: maer doetmens eenen schamelen oprechten ende bescheyden mensche, so mercken alle goede schamele luyden (die onder tvolck een groote menichte is) dat si ter noot een helper ende voorstander aen sulcken souden hebben. Men sal den goeden helpen voor den rijcken.Daeromme acht ick beter datmen de weldaet aen den goeden dan aen den rijcken bestede. Nochtans moetmen vlijtich ende naerstich zijn, om een yeghelick te moghen voldoen. Maer indien de sake twijfelachtich ware, dan machmen Themistoclem tot een raetsman gebruycken: die welcke van eenen gevraecht zijnde, oft hy hem riede zijn dochter te besteden aen eenen goeden armen man, oft aen een rijckaert, die soo duechdelick niet en was, antwoorde aldus: ic hebbe lieuer een man den welcken gelt ontbreect, dan gelt dat een man ontbreect. Maer de zeden zyn nv verkeert ende bedoruen door de liefde totter ryckdommen, die wy nochtans seer luttel behoeuen. De rycdomme helpt moghelick den ghenen wat diese heeft, doch niet altyt. Maer laet dat nv soo zyn datse helpen, dat hy machtigher is die anderen 
{==91v==} {>>pagina-aanduiding<<}
 helpt: waeromme sal hy doch beter zijn? maer indien een goet man oock rijck is, so en behoort zijn rijcdomme tbehulp dat hi behoeft niet te hinderen: maer noch min yet daer toe te helpen. Men sal niet oordeelen hoe rijcke dat yemant sy, maer hoedanich de mensche is. Het laetste ghebot onder de weldaden is, datmen wel naersteliken gade slaet datter niet teghen de gherechticheydt, oft met ghewelt ghedaen en werde: want de rechtuaerdicheyt (sonder welck gheen dinck looflick en mach zijn) is het fondament van een goet gerucht ende eeuwighen goeden name.


Van de weldaden tot alleman int ghemeene, ende van schattinghen op te stellen. 
Het xv. Capit.

Maer want nv ghenoech geseyt is vanden weldaden diemen elcx bysonder behoort te doen: so wil ic nv voort seggen van sulcke weldaden diemen int ghemeen ende ooc het gemeen goet sculdich is te bewisen: van welcke de sommige alle de gemeen burgers aengaen, ende sommige eenige vanden burgers op hun selfs, welcke weldaden ooc aengenamer zijn. Men behoort zijn beste te doen tot beyden (indient zijn mach) ende 
{==92r==} {>>pagina-aanduiding<<}
 dat dies niet te min een yeghelic bysonder oock wel besorcht werde: maer dat nochtans in soodanigher voeghen, dat sulcx het ghemeen goet ooc nut sy, oft ten minsten niet scadelijc: ghelijck als de wtdeylinghe die C. Helius ende P. Gracchus deden vant coorne, welck seer groot was, ende ydelde daer door des stadts schatcamer. Maer die M. Octauius dede was de gemeente nootlijcker, oock des stadts gheltkiste draechlijcker, ende daeromme profijtelijck soo wel voor de stadt, als voor de gemeente. Sonderlinghe staet een regent van tghemeene goet wel te letten dat yegelijc tzijne mach behouden: noch datter openbaerlijc geen verminderinge en come inde goeden van eenige burgeren. Philippus handelde met allen qualijck in zijn tribunaet, doen hi de wet maecte van de landen ghelijck te deylen: welcke wet hy oock lichtelijcken toe liet vernielt te werden, waer inne hy hem met allen bescheydentlijck droech. Maer onder veel dinghen die hy ten behaghen van de ghemeente sprack, dede hi ooc seer qualijcken, dat hy seyde de goeden tot Romen so onghelijck ghedeylt te wesen, datter gheen twee duysent burghers en waren die goet besaten. Dit waren halfwaerdige redenen, streckende tot de gelijcdeylinge van alle de goeden: machmen ooc eenige 
{==92v==} {>>pagina-aanduiding<<}
 groter pestilentie in een stadt vinden? want het ghemeen weluaert ende de steden aldermeest inne ghestelt zijn om dese sake, op de yegelick tzijne soude beschermen. Want alhoe wel de menschen door aenporren der naturen tsamen vergaderden, soo sochtense nochtans de bescherminghe van de steden, op hope van huere goeden te bewaren. Ooc staet te voorhoeden, datmen (soo onse voorvaders dickmaels ghedaen hebben) gheen schattinghen inne en stelle door ghebreck van ghelde, ende om tdaghelijcx oorlogen, daer lange te voren inne voorsien moet werden, op dat sulcks niet en geschiede. Maer indien eenich stadt oft lantschap daer toe ghenootsaect wert, (twelcke ick lieuer anderen dan ons sie gebueren, noch en spreke niet alleen van onse regeringhe, maer van alle regeringhen int ghemeene) soo moeter naersticheyt gedaen zijn om al tvolc te doen verstaen, dat si de noot moeten gehoorsamen, indien si behouden willen blijuen. Ooc behoren alle regeerders naerstelick te besorghen datter oueruloet voorhanden si vanden dingen diemen nootlic behoeft: welcke dinghen, hoemen die plach ende behoort te vercrijghen, en is nv niet van noode gheweest te segghen: want het licht om mercken is, ende en hebs maer willen roeren.



{==93r==} {>>pagina-aanduiding<<}

Dat onthoudelicheyt (opt latijn abstinentia) vele vermach om svolcx ionste te vercrijghen. 
Het xvi. Capit.

Den name van giericheydt staet den regenten bouen al te schouwen.De hooftsake in alle saken die yemandt te besorgen beuolen zijn, in alle staten ende in ghemeen diensten, is datmen hem oock voort alder minste gerucht of quaet vermoeden van giericheit moet wachten. Och seyde C. Pontius een hertoghe vanden Samniten, oft my de fortuyne tot die tijt gespaert ende eerst ter werelt gebracht hadde als de Romeynen eerst gauen begonsten te ontfanghen: ken soude niet gedoocht hebben dat si langher gheregeert hadden. Hy en hadde oock niet lange behoeft te beyden: want dat gebrec onlancx daer nae onse stadt oueruiel. Ick bekent voorwaer ooc beter geweest te zijn voor onse stadt dat hy doen ter tijt was, dan oft hy nv waer, indien hy soo machtich was. Want ten zijn noch gheen hondert ende thien iaren verleden dat van L. Piso ingestelt werdt de wet (voor welcke geen dierghelijck geweest en was) daer door mense beschuldicht, aenclaecht ende tot rekeninghe dringhet die hun inde handelinge van tghemeen gelt qualick gedragen hebben. 
{==93v==} {>>pagina-aanduiding<<}
 Daer nae zijnder noch so vele wetten ghemaect, waer af de laetste altijt scherper ende strenger dan de voorgaende waren: door welcke ooc so vele besculdicht, so vele veroordeelt zijn geweest, ende sulcdanigen Italischen oorloge (wt vreesen vant gerecht) verwect is, daer ooc ten laetsten (als de wetten ende iustitie vernielt waren) sulcken berouinge ende plonderinge van ons medegesellen nauolchde, dat wy nv niet wt ons selfs cracht, maer door ander luyden swacheyt noch wat machts hebben. Panaetius prijst Africanum dat hi onthoudelijc was: maer waeromme en soude hy hem niet louen? doch so waren in hem noch loofliker duechden. Want de onthoudelijcheyt was in die tijt so ghemeen, dat haer prijs niet alleen dien man, maer ooc mede den tijt ende ghemeen zeeden toe te scrijuen staet. Paulus AEmilius verouerde alle de schat vant coninckrijc van Macedonien: welcke schat het aldergrootste was daermen af weet: dies hy soo vele ghelts inde ghemeen schatcamer bracht, dat alle de schattinghen door den buyt van een Romeynsch veltheer eynde namen ende op hielden: maer in zijn eyghen huys en bracht hy niet met allen dan een eewighe ghedenckenisse van sinen name. Sci. Africanus zijns vaders duecht na volgende en werdt door zijn victorie van Car-
{==94r==} {>>pagina-aanduiding<<}
thago niet een gulden rijcker dan hy te voren was. Maer wat? sachmen Lucium Mummium zijnen medegheselle int officie van Censura, oock yet gherijct te zijn nae dat die alder rijcxste stadt van Corinthen door hem wtgheroeyt was? hy hadde lieuer Italien te verchieren, dan zijn eyghen huys: hoe wel dat ic zijn huys oock te meer verchiert achte, om dat Italien verchiert was. Daeromme (op dat mijn reden wedercome daer zijt ghelaten hadde) soo en vintmen gheen schandelijcker noch leelijcker ghebreck dan ghiericheit, bysonder inden Princen oft in regeerders vant ghemeene goet. Want het is niet alleen snoode datmen het regiment ghebruycke tot eyghen profijte, maer ooc lasterlijc ende een onmenschelike boosheyt. Aldus en was de waersegginge van Apollo (dat de stadt Sparta nergens anders door vergaen en soude dan door ghiericheyt) niet alleen die van Lacedemonien voorseyt oft gepropheteert, maer is ooc geseyt van alle machtige volcken op aerden. Voorwaer de regenten en moghen door gheen ander sake beter in des volcx gonste gheraken, dan door onthoudelicheyt van des gelts begeerte. Maer die tgemeen volck behaghen willen, ende om dies willen de ghelijcke deylinge vanden ackeren onderwinden te voorderen, 
{==94v==} {>>pagina-aanduiding<<}
 om de rechte besitters daer wt te moghen drijuen, wanende datmen den schuldenaren behoort te quijten, dese breken de fondamenten van tghemeen weluaert: ende alder eerst de eendracht, die niet staende en mach blijuen, alsmen den eenen tghelt berooft, ende den anderen quijtet: ten laetsten veriaghense alle rechtuaerdicheyt, die gantselijcken wech ghenomen werdt, als niemant het sine behouden mach. Want dat is den natuerlijcken aert van een stadt (soo ick voor gheseyt hebbe) dat elck met een vrye ende sorgeloose bewaernisse sine goeden besidt. So en crijghen ooc de sulcke die ghewaende oft ghehoopte gonste der burgheren niet in soodanigen gemeen verderuen: want die zijn goeden berooft zijn, is viant ende diense ghegheuen zijn, veynst hem dan als oft hijse ongaerne ontfanghen hadde: so verbercht ooc de quijt ghelaten schuldenaer zijn blyschap aldermeest, op dat hy niet en schijne tot zijn betalinghe onuermoghende geweest te zijn. Maer seker de veronghelijcte gedencket, ende geeft zijn leedt wel te kennen. Noch ten sterct henluyden niet datter meer zijn die wat ontfanghen hebben, dan diemen thaer benomen heeft: want dese dinghen niet nae tghetal, maer nader saken swaerheyt gheoordeelt werden. Wat ghelijc ist 
{==95r==} {>>pagina-aanduiding<<}
 doch, dat die noyt gheen acker en hadde, nv een sal hebben die welck lange (ia veel hondert iaren) van een ander beseten is geweest? ende diese beseten heeft, salse verliesen. Om sulcdanige maniere van onrecht verdreuen die van Lacedemonien haren Ephorum Lysandrum: iae si doden hieromme haren Coninck Agis, twelc noyt te voren by hunlieden ghebuert en was. Van welcke tijt af daer soo vele tweedrachten resen, datter de tyrannen regeerden, de beste burgheren verdreuen werden ende dat de heerlijcke stadt die met soo goeden regimente opghecomen was, verdwijnde. Maer dese stadt en verghinck ooc alleene niet, want heel Grieckenlant voorts bedoruen is door dese smettelijcke plaghe vanden Lacedemoniers, die haer voorts ouer al tlant verspreyde. Maer wat, quamen onse Gracchi, dat sonen waren vanden heerliken Romeyn Tiberio Graccho ende dochters kinderen van Africano ooc niet door de twisten van de ghelijcke deylinghe der velden in haer doot? Een looslike daet Arati.wel te recht wert Aratus Sicyonius gepresen, de welcke van Argis troc totter stadt Sicyonem (wel vijftich iaren van tyrannen ouerweldicht zijnde) die hy heymeliken inne nam ende becrachtichde, den tyran Nicoclem veriaechde, wel ses hondert ballingen (die de machtichste 
{==95v==} {>>pagina-aanduiding<<}
 burgheren vander stadt geweest hadden) weder inbracht, ende het ghemeen weluaert door zijn comste gants verloste. Als hy nv grote swaricheit beuant inde goeden (ouermits hi voor gants onrecht aensach dat die burgheren by hem weder inder stadt ghebracht ende wiens goeden nv ooc van anderen beseten worden, ghebrec souden lijden) ende hem ooc niet seer recht en dochte, datmen de besittinghen oft possessien van vijftich iaren veranderen soude, ouermits door soo langhe tijt veel goeden als erffenisse beseten worden, veel goeden door cope, ende ooc veel goeden, als vanden ouders te huwelijck ontfangen ende dit al tsamen sonder eenich onrecht, soo heeft hy besloten dat hijt d'een niet benemen, noch ooc den ghenen die sulcke goeden eertijts toe behoort hadden, niet onuernoecht laten en wilde. Maer als hy nv tot dit voornemen te volbrenghen, groot ghelt moste hebben, so heeft hy den burgheren geseyt dat hy nae Alexandrien wilde reysen: ende beual datmen tot zijn wedercomste alle saken in wesen soude laten. Alsoo is hi haestelijck ghereyst by zijnen vrient den Coninck Ptolomeus de tweede die daer regneerde nae dat Alexandria ghebout was. Als hy dien nv dat hy zijn vaderlant wilde vry maken geseyt, ende hem zijn saken te 
{==96r==} {>>pagina-aanduiding<<}
 kennen ghegheuen hadde, soo heeft dese edele man lichtelick vercreghen van sulcken moghenden coninck dat hi met groot ghelt van hem gheholpen werdt: dit ghelt tot Sicyonem ghebracht hebbende, heeft hy daer vijfthien van d'opperste vander stede tot zijnen rade ghenomen, met welcke hy alle dinghen ondersochte, so der geenre saken die ander luyden goeden besaten, als der geenre diet hare verloren hadden: ende bracht dat soo verre, nae dat de goeden ghewardeert waren, dat sommighe te vreden waren (tghelt ontfanghende) van hare possessien oft besittingen te scheyden: oock sommighe hem vernoeghende met de ghetelde sommen, den besitters in haer possessie lieten sonder thare weder te begheeren: ende heeft alsoo ghemaect, datse al tsamen vereenicht werden ende vredelijck ghescheyden zijn. O alder heerlijcste man, die waerdich waer geweest om in onse stadt gheboren te zijn. Alsoo behoortmen metten burgeren te handelen, ende niet (so wi nv tweemael binnen Romen gesien hebben) der burgeren goeden als roof geweldich by executie oft ghemeen wtroep te vercopen. Maer die Grieck hielt voor tbeste dat elck burgher vernoecht ende ghepaeyt wert: twelc een edelen ende heerliken mans daet was. Het behoort bouen al ende is 
{==96v==} {>>pagina-aanduiding<<}
 de meeste wijsheyt in een vroom burger, dat hy der burgheren oorbaer bescherme, maer niet oneens en make, ende dat hyse al tsamen met een ghelijcke rechtuaerdicheyt regere. Maer men vinter die om niet in eens anders huysinghe woonen. Waeromme dat? op dat ghy, als ick gecocht, getimmert, beschermt ende becosticht hebbe, mijn goeden mijns ondancx gebruycken soudet? wat is dit anders dan eenen tzijn te benemen, ende den anderen eens anders goet te gheuen? wat hebben dese nieuwe brieuen anders inne, dan dat ghy met mijn ghelt een acker copen sult, dien ghy sout hebben, ende ick sal mijn ghelt missen? daeromme behoortmen te voorcomen datter gheen schulden ghemaeckt en werden die tghemeen weluaert schadelick zijn mogen: twelck door veel middelen voorhoet mach werden, indien dit niet en gheschiet, dat de rijcken thaer niet en verliesen, noch de schuldenaren gheen onrecht ghewin en hebben aen eens anders goet. Noch men vint niet dat het ghemeen weluaert meer ende beter onderhout dan gheloue te houden: twelck geensins wesen en mach, ten sy datter een nootlike voldoeninghe oft betalinghe sy vanden dinghen diemen elck anderen borcht, leent ofte betrout. Tot genen tijden en wasser ernstliker 
{==97r==} {>>pagina-aanduiding<<}
 op aenghestaen, om alle schulden te niet te doen, dan als ic burgermeester was. Dese sake wert van alderley manier van volc met wapen ende met heyrlegers besocht: alle de welcke ic so machtich tegen stont, op dat sulc groot quaet wter stadt mocht ghedreuen werden. Noyt en wasmen meer schuldich, oock noyt beter noch lichteliker betaelt. Caesar wert aengetast.Want na dat de hope van anderen te verongelijcken wech genomen was, is de noot van te betalen geuolcht. Maer dees ons verwinner die nv verwonnen is, volbracht die saken by hem bedacht als hem daer veel aen gelegen was, doe hem die niet aen en gingen. So groten lust tot misdoen was in hem, dat hem sulc sondighen ooc noch vermaecte, alhoewel daer geen oorsake en was. Daeromme sullen de regenten van tgemeene goet hem voor sulcke maniere van miltheyt wachten, die deen schenct datse dander berooft: ende sullen voor al benaerstigen, dat een yegelijc met rechtuaerdige wetten ende oordeelen tzijne mach behouden: so datmen de scamelen om haer onuermogen niet en bedriecht noch achterhaelt, noch dat de rijcken door genen nijt behindert werden om thaer te behouden oft weder te vercrijgen. Daer en bouen sullen si met wtstreckinge van macht, met ackeren, met incomsten ende met alle tgeen daer mede si connen tgemeen goet so int oorloch als 
{==97v==} {>>pagina-aanduiding<<}
 in vrede beteren ende vermeeren. Dese dinghen betamen den edelen mannen, ende zijn dicmael van ons voorsaten gepleecht. Die dese manieren van officien ofte behoorlike wercken volbrengen, verweruen daer door seer grote glorie ende ionste: ende dat tot profijt ende weluaert van tgemeen goet. Antipater Tyrius de Stoycien die onlancx tot Athenen ouerleden is, seyt van Panaetio twee saken in desen ouergeslagen te zijn: te weten de besorginge des gesontheyts, ende des gelts: welcke beide saken ic van dien groten philosophe voorby gegaen houde te wesen, om dattet lichte dinghen zijn, nochtans zijnde nut geweten.


Van ghesontheyt ende vanden huyslijcken oorbaer. 
Het xvii. Capit.

De gesontheyt wert onderhouden door goede kennisse van zijn selfs lichame ende nature: door goede achtneminge opte dingen die ons schadelijc oft gesont zijn: door soberheit in spijsen ende cleederen diemen alleen ter noodtruft behoort te gebruicken: door willige deruinge van wellusten: ende ten laetsten door de conste der medecijnen ende diergelijcke consten welcke totten lichame strecken ende dienen. Maer den huysoorbaer behoortmen te soecken in dingen daer geen oneerbaerheyt met allen in gelegen en is: ende dan 
{==98r==} {>>pagina-aanduiding<<}
 bewaertmen tgewonnen door naerstich toesicht ende sparen: die tgoet ooc wel doen vermeren. Sparen ende toesicht vermeeren tgewonnen goet.Xenophon Socraticus heeft dese materie bequamelic bescreuen in tboec datmen Oeconomicus noemt: twelcke ic, van uwer oude wesende wt tgriecx in Latijn vertaelde.


Van gelijckenisse tusschen twee oorbaerlijcke saken, ende welck van beyden het nutste is. 
Het xviii. Capit.

So is de vergelijckinge van dingen die nut zijn, ooc dicmael noodtruftich: ende dit is de vierde sake die Panaetius achter gelaten hadde. Wantmen veel tijts met twijfele ouerweecht tgene dat den lichame goet is, tegen wtwendige goeden: ooc wtwendighe goeden tegen des lichaems van gelijcken ooc dingen die den lichame aengaen onder malcanderen: ende ooc wterlijcke goeden, tegen wterlike goeden. Duytwendige saken houtmen aldus tegen des lichaems, te weten oft ghy lieuer ghesont zijt dan rijck. Duyterlijcke goeden verghelijctmen met de lichamelijcke aldus, oft ghy lieuer rijck zijt, dan seer sterck van lijf: de goeden des lichaems aldus, oft de ghesontheydt beter is dan de wellust. oft cracht beter is dan snelheyt. Tusschen d'uterlike goeden 
{==98v==} {>>pagina-aanduiding<<}
 twijfeltmen oft glorie beter is dan rijcdomme, oft beter is te hebben huyspachten dan lantpachten: van welcker aert de ghelijckingen zijn vanden ouden Cathone, de welcke ghevraecht zijnde wat alder nutste was inden huyslijcken oorbaer? antwoorde wel te weyden: wat het tweede was? so vele wel te weyden datter genoech sy: wat het derde was? wel cleeden. Wat het vierde was? ploegen: Als nv de vrager weder vraechde wat is woeckeren? VVat Cato vanden woecker hielt.doe sprac Catho was is een mensch te doden? hier wte ende wt veel anderen behoortmen te verstaen datmen aldus welc het nutste was plach te ouerwegen: ende dat hieromme dese vierde maniere vant ondersoeck der officien te recht by geuoecht is. Maer alle dat desen aengaet als van tgelt te winnen, te besteden ende te ghebruycken, werdt beter by sommighe oude eerbare mannen ende besochte huyshouders gedisputeert opter marcten ende in kercken, dan van eenige philosophen in de scholen: de welcke men nochtans behoort te weten, want si dienen totten oorbaer, daer af ick in dit boeck gesproken hebbe. De reste sal ick nv voorts af segghen.

Eynde vant tweede boeck.



{==99r==} {>>pagina-aanduiding<<}

Het derde boeck der Officien van M.T. Cicero.

§ Voorreden.

Catho heeft gescreuen van Publio Scipione diemen al der eerst Africanum noemde (wiens tijt ghenoot hy by na was) dat hy placht te segghen, ick ben nimmermeer minder ledich, dan als ick ledich ben, noch nimmermeer min alleen, dan als ick alleen ben. Dit was voorwaer een edele spruecke, die sulcken heerlijcken ende wijsen man wel betaemde: te kennen gheuende dat hy in zijn ledicheyt op zijne saken dochte, ende in zijn eenicheydt met hem seluen ghewoon was te spreken: alsoo dat hy nemmermeer ledich en was, ende somtijts eens anders ghesprake niet en behoefde. Dies maecten hem twee saken, te weten ledicheydt ende eensaemheyt wacker ende lustich, die een yeghelijck doen quelen. Ick wilde ick mede dat selfde waerlijck van my mochte segghen: maer can ic in desen d'edelheyt zijns heerlijcken verstants niet geheelic nauolghen metter daet, ick sals ymmers (soo ick naest mach) met de wille genaken. Want ick nv ledich ben, ouermidts ick my met 
{==99v==} {>>pagina-aanduiding<<}
 godlose wapenen ende met gewelt, vande regeringe en vanden vierschare verstoten vinde. Daeromme ick de stadt oock verlaten hebbe ende dicwils wandelende lancx de velden alleen ben: maer noch dese mijne ledicheyt noch oock mijn eensaemheit en zijn by de zijne niet te gelijcken. Want Africanus verlatende d'alderheerlicste officien van Romen, nam somwijlen zijn ruste, ende ginc onderwijlen van de grote vergaderinghen ende menichte in zijn eensaemheyt als wt een onrustige sorchlike zee in een stille sekere hauen. Maer mijn ledicheydt comt wt ghebreck van hant ghebaer, ende niet wt begheerte van rust. Want wat isser doch (nae dat den raet te niet ghedaen ende tgherecht vernielt is) dat ick met eeren opt raethuys oft inde vierschare soude mogen handelen? dies ick nv, die in vergaderinghe van eerlijcke luyden ende voor allemans ooghen plach te leuen, vlieden moet wten gesichte der schelmen dier oueruloedich zijn: ende my selfs verberghen niet teghenstaende ick noch veel tijts alleen ben. Maer want de gheleerde mannen ons leeren dat wy niet alleen wt twee quaden het minste behoren te kiesen, maer daer oock yet goets wt te plucken indient daer inne is, soo ghebruyck ick ooc mijn ruste: doch niet sodanighen ruste, als den genen 
{==100r==} {>>pagina-aanduiding<<}
 wel toe behoort die de stadt eertijts inrusten gheholpen heeft: noch ick en laet ooc die eensaemheydt niet quelen die my de noot ende niet mijn wille toebrengt. Cicero prijst bedectelijck zijn maniere van ledicheyt.Ende alhoe wel dat Africanus (iae oock na mijn oordeel) meerder lofs vercreech, soo en vintmen nochtans niet van zijn schriften ouergebleuen daermen zijn verstant noch aen mach mercken: noch men siet gheen werck zyns ledicheyts, noch ons en blijckt gheen dienst van zyn eensaemheydt daer wt men mach verstaen dat hy door zyns ghemoets beweghinghe, ende door de nasporinge der dingen (die hy al denckende ondersochte) nemmermeer ledich noch eensaem en was: maer want ick soo vele crachts niet en hadde, dat ick my met myn swyghende gedachten af mochte trecken van de eensaemheit, so hebbe ick alle myn naersticheyt ende sorchvuldicheyt tot desen arbeyt van schryuen ghestrect. Also hebbe ic en weynich tyts de wijle tghemeen weluaert ter neder lach meer geschreuen, dan ic in veel iaren by staende regiment gedaen hebbe. Nv alhoe wel de gheheele Philosophia (myn lieue Cicero) vruchtbaer ende rijc is, noch oock in gene plaetsen woest noch ongebouwen: soo en isser nochtans gheen plaetse die oueruloediger is, dan vande officien, daer de leeringen om stantuastelyck 
{==100v==} {>>pagina-aanduiding<<}
 ende eerlijck te leuen wt gehaelt werden. Daeromme alhoe wel ick betrouwe dat ghy daghelijcx dese dingen leert ende hoort van onsen Cratippo de fleur vanden tegenwoordighe philosophen: so acht icx v nochtans nut dat sulcke saken altijt in v oren clincken: ia dat ghy (indient wesen mochte) anders niet met allen en hoorde. Ende al ist soo, dat sulcx een yeghelijck die den wech van eeren dencken te bewandelen, van noode is te doen: soo en weet ick niet, dattet yemandt nootlijcker is dan v. Want ghy en hebt gheen cleyne wacht opten halse om mijn naersticheyt na te volgen, een grote wacht om mijn eere, ende oock al yet wat om mijn fame nae te volghen. Soo hebdy daer en bouen een swaer pack geladen, te weten van de Atheniensers ende van Cratippo, totten welcken ghi ghereyst zijt, als tot een marct van goede consten: van waer het v met allen schandelijc is ledich weder te comen: want sulcx des stadts ende v meesters vermaertheyt tot groter oneeren wesen soude. Daeromme suldy v met herte met sinnen ende met vlijtigen arbeyt (indient leeren anders meer arbeyts dan lusts is) begheuen ende strecken totter leeringhen: op dat ghy niet en maect dat ghy v selfs onthelpt als ick v met alle behoeften besorge ende helpe. Daer van ist nv dan genoech: 
{==101r==} {>>pagina-aanduiding<<}
 want ick v dicwils veel gheschreuen hebbe om aen te porren ende te vermanen. Maer nv wil ick weder tot de deylinge van mijn voortstel gaen.


Verghelijckinghe tusschen de eerbaerheyt ende den oorbaer. 
Het eerste Capit.

Panaetius dan, die sonder alle twijfele alder vlijtelijcste van d'officien gheschreuen heeft, die ick oock bouen yemant anders (met eenderhande bygevoechde verbeteringhe) na gheuolcht hebbe, drie manieren voort ghestelt hebbende daer inne hem de menscen plegen te beraden (waer af het een is alsmen twijfelt oft gene datmen voor heeft eerlic is dan scandelic: het tweede, oft oorbaerlijc oft scadelic is: het derde alst geen dat eerlic schijnt tegen tgene dat oorbaer scijnt strijdet, ende hoemen die dinghen behoort te onderscheyden) heeft de twee eerste manieren in drie boecken bescreuen: de derde maniere belooft hi, maer en heeft dat niet volbracht: het welck my dies te meer wondert om dat van zijn ionger Possidonio gescreuen is dat Panaetius noch dertich iaren leefde na dat hi die boecken liet wtgaen. My geeft ooc wonder dat Possidonius dese selfde materie in een boec so licht ouerloopt, sonderlinge so hy scrijft datter 
{==101v==} {>>pagina-aanduiding<<}
 gheen soo noodtlycken sake inde gantse philosophia en is. Ick en stemme ooc niet met de gene die daer seggen dat dese materie van Panaetio niet voorby gheslaghen en is: maer met voorraet achtergelaten, so dat hy daer af niet meer en heeft willen schryuen, om dat de oorbaerheyt nemmermeer stryden mach tegen de eerbaerheyt. Den oorbaer mach tegens d'eerbaerheydt niet strijden.Waer af men noch anders twijfelen mach: te weten ofmen daer de ander maniere die inde deylinge van Panetio de derde is, ooc noch by voegen, dan ofmens heel achterlaten soude. Vant een en machmen niet twyfelen oft ten was van Panaetio voorgenomen, maer achtergelaten. Want het nootlyc is dat het derde noch ouerblijft, alsmen van een drieuuldige deylinge de twee deelen vol doet. Daer en bouen belooft hy int eynde vant derde boec voorts van dese derde maniere te seggen. Geen scilder en dorste bestaen het begonnen werck van Apelles te volmaken.Hier toe comt ooc de gheloofwaerdige tuyge Possidonius, die mede scrijft in een brief, dat Publius Rutilius Ruffus (die een ionger van Panaetio was) plach te seggen, dat also men geen schilder geuonden en hadde, die het deel, twelc Apelles aenden Venus onuolmaect ghelaten hadde, dorste voorts op maken, ouermits de ouer grote scoonheyt vant aensicht yegelic den hope benam om sulcke schoonheyt ooc te connen na volgen int lichaem: also en hadder ooc 
{==102r==} {>>pagina-aanduiding<<}
 niemant achteruolcht noch volbracht het gene dat Panaetius onvoldaen achter gelaten hadde: ende dat om de treffelickheyt der boecken die by hem volmaect zijn. Aldus en is dan niet te twijfelen aen het oordeel van dese philosophe: maer men soude mogelic yet mogen twijfelen oft hy dit derde deel om tbehoren te ondersoecken, oock rechteliken hier toe gevoecht heeft of niet. Want al ist soo dat de eerbaerheyt (soo de Stoyciens seggen) het eenige goet is, of dat het gene dat eerbaer is, in sulcker manieren het opperste goet is (soo onsen Peripateticis dunct) dat alle andere dinghen daer teghens ghehouden zijnde, niet met allen bi d'eerbaerheydt te ghelijcken zijn: soo en machmen noch niet twijfelen, dat sich den oorbaer ymmermeer teghen d'eerbaerheyt soude connen stellen. Alsoo hebben wy verstaen dat Socrates de ghene plach te vervloecken, die alder eerst door haer opinie dese dingen van een schoerden oft deylden, die natuerlijcken aen elck anderen cleuen: met welcken Socrate die Stoyciens alsoo ouer een draghen, dat sy oock alle tghene dat eerlijc was, oorbaerlic achten: noch datter oock niet oorbaerlijcx en is, dat niet eerlick en is. Maer oft Panaetius sulcx waer, dat hy wilde segghen, men behoort de duecht aen te hanghen 
{==102v==} {>>pagina-aanduiding<<}
 ouermidts si de moeder is vanden oorbaer (soo de ghene doen die alle begheerlijcke dingen alleen na de wellust oft nae de onsmertelijcheyt rekenen ende achten) soo liet ick hem ooc seggen, dat d'eerbaerheyt ende den oorbaer somwijlen teghen malcanderen opstaen. Maer want hy die ghene is die dat alleenlijck goet te wesen oordeelt, dat eerlijck is, ende dat oock des menschen leuen niet beter en werdt doort hebben van die dinghen, die onder een schijn van nutticheyt d'eerbaerheyt weder vechten, ooc mede door tderuen van dien niet arger: so en behoorde hy aldusdanighen beradinge niet voort te brenghen, in welcke tghene dat nut schijnt, geleken soude werde met het ghene dat eerlijck is. Natuerlick leuen is duechdelic leuen, ende is des menscen opperste goet.Daeromme dat vanden Stoyciens gheseyt wert, des menschen opperste goet te wesen, dat hy nader naturen oft natuerlick leue, heeft (soo ick dencke) desen meeninge, te weten dat ons leuen metter duecht ouer een stemme, ende dat sy dander dinghen die na der naturen souden zijn alsoo nemen, te weten, indien sulcx niet teghen de duecht en ware. Ende want dit alsoo is, wanen sommighe dat dese verghelijckinghe niet te recht by ghebracht is, noch datmen niet met allen van dese manieren en behoorde geleert te hebben. Maer die eerbaerheyt, de welcke ey-
{==103r==} {>>pagina-aanduiding<<}
ghentlijcken ende met alle recht eerbaerheyt genoemt wert, is alleen inden wijsen: noch si en mach nemmermeer vander duecht ghescheyden werden. Dese oprechte volcomen eerbaerheyt, en mach geensins wesen inden ghenen daer gheen volmaecte wijsheyt inne en is: maer de ghelijckenissen oft schijnselen van dese eerbaerheydt wel. Dit zijn dan alle de officien daer af ic in dese drie boecken segge, de welcke vanden Stoycienen middelbaer dinghen ghenaemt werden: ende die zijn gemeen, verspreyden haer oock breedt wte: ooc mede zijnder vele die dese door haer goet vernuft ende tvolherden inder leeringen verweruen. Verstant ende oeffeninge brengen tot duechden.Maer het officie dat die Stoyciens oprecht noemen ende in als volcomen seggen te zijn, en is by niemant anders, dan byden wijsen man. Nochtans alsmen yet gedaen heeft na dit middelbaer behoren ofte officie, so schijnet met allen volcomen te zijn, ouermidts dattet gemeen volck daer inne niet mercken en can wat hem noch vant volcomen ontbreect, ende hoe wijt dat daer af versceyden is: ende (so vele als si daer af verstaen) en achten si daer inne niet vergeten te zijn: twelc mede inde Poetrije, in schilderije ende dierghelijcke dinghen ghebuert, daer inne tvolc dicmael dingen prijsen, die niet prijsenswaerdich zijn: twelc ick vermoede te 
{==103v==} {>>pagina-aanduiding<<}
 gheschieden om dat in dien dinghen oock yet wat goets is dat den onuerstandighen verlusticht, die de gebreken in alle dingen niet oordeelen en connen. Daeromme sy ooc lichteliken van haer eerste meyninge wijcken, na datse vanden verstandigen anders onderwesen zijn. Dese officien dan, van welcke ic in dese drie boecken spreke, noemen si als de anderde eerbaerheyden te wesen: die niet alleen den wijsen toegeeygent werden, maer ooc alderley maniere van menschen gemeen zijn. Alsoo wordense al tsamen door dese dingen (daer een goeden duechdeliken aert inne is) geloct ofte beweecht. Noch ic en wil niet, als de twee Decij oft de twee Scipiones voor vrome mannen ghepresen werden, oft alsmen Fabritium ofte Aristidem als rechtuaerdigen prijst, datmen van die een exempel van vroomheit, oft van dese het exempel van rechtuaerdicheyt nemen sal, als van wijse mannen: want geen van dese en waren so wijs, als ic hier een wijs man meene ende verstaen wil hebben. Noch M. Cato ende C. Laelius en waren niet wijs, al waren si wijs genaemt ende daer voor gehouden. Ooc de seuen wijsen van Griecken niet: maer hadden een gedaente ende gelijckenisse van wijsheyt, door de menichvuldicheyt van dese middelbaer officien die in huer waren. Daeromme en ist niet geoorloft datmen tghene dat oprecht 
{==104r==} {>>pagina-aanduiding<<}
 eerlick is, vergelijcke oft schatte tegen een wederstant des profijts: noch men moet ooc tgeen datmen gemeenlijc eerlic noemt ende dat van sulcke, die goede mannen gheacht willen zijn, geeert wort, nemmermeer gelijcken oft wegen tegen de profijten. Ooc staet ons so seere dese eerbaerheyt (die wy met ons verstant begrijpen mogen) te beschermen ende te onderhouden, als die oprechte ende volcomene eerbaerheit den wijsen toestaet: want anders en machmen niet weten oftmen yet in duechden gevordert ende voortgegaen is. Dits dan vanden genen geseyt die doort onderhouden van d'officien goede mannen geacht werden. Maer die alle dingen aen de profijt ende bate hangen, ende den oorbaer niet willen ouerwegen laten van de eerbaerheit dese zyn gewoon int beraden de eerbaerheit te wegen tegen tgene dat si nut waenden, twelc geen goede mannen te doen en plegen. Daerom vermoede ic als Panaetius seyde, dat de menschen in sulck ouerleggen plegen te twijfelen, dat hy dat selfde meynde, als hy maer seyde dat sy sulcx maer pleghen, maer niet behooren te doen. Aldus en ist niet alleen schandelijcken datmen tgheen dat profijteliken schijnt beter waent dan dat eerlick schijnt, maer is ooc alder schandelijcxste datmen dese twee tegen malcanderen weecht, oft daer inne yet twijfelt. 
{==104v==} {>>pagina-aanduiding<<}
 Wat ist dan dat somwijlen tusscen de eere ende profijte twijfel ende beradinghe schijnt te veroorsaken? ick vermoede d'oorsake te wesen, alsmen twijfelt hoedanich tgene is datmen voorhanden heeft: want het gebuert dicmael, dattet gene dat meestendeel schande was, alsoo door den tijt verandert datmens geen scande en rekent. Ic sal hier af bi gelijckenisse yet stellen dat verder strect. Wat machmen meerder boosheyt vinden, dan datmen niet alleen een mensce maer ooc een vrient doot slaet? sal hi daeromme booslic ghedaen hebben die een tyranne (al waert noch soo grooten vrient) dootslaet? dit en dunct den Romeynschen volcke niet, die sulcx onder alle edele faiten den alder heerlicsten daet achten te wesen. Also heeft dan den oorbaer de eerbaerheyt verwonnen, iae de eere is den nut nae gheuolcht.


Datmen rechtuaerdicheit voort opperste goet, ende donrechtuaerdicheyt voort archste quaet sal houden: van eyghen ende ghemeen profijt. 
Het ii. Capit.

Nv dan ist van noode eenderhande regule te maken, op dat wy sonder dolen 
{==105r==} {>>pagina-aanduiding<<}
 recht moghen oordeelen, als tgene dat ick hier nut heete schijnt te strijden teghens tghene dat ick hier oock eerlijck noeme: welcke regule int ouerweghen deser dinghen geuolcht zynde, ons in alle behoorlijcheyt ende officie houden sal. Ende dese regule sal metten maniere ende leeringhe vanden Stoycienen seer ouer een comen: die welcke ick daer omme lieuer ind ese boecken nauolge dan de Peripateticiens: ouermits dat alhoe wel, so vanden Academiens als vanden Peripateticiens (die eertijts tselue waren dat de Academijens zijn) de eere bouen tprofijt ghestelt werdt: nochtans so werden dese dinghen claerder ende beter beschreuen vanden genen die welcke alle dat eerlick is ooc nut achten, noch geen dinck nut en noemen dat niet eerlic is: dan vander ghenen die welck yet dat niet nut en is, eerlick, oft yet dat nut is oneerlijck wanen. Want ons Academie geeft my grote vrijheyt, omme met ons recht te moghen voorstaen alle tghene dat my alder meest bewijselick voor handen sal comen. Onrecht doen is onnatuerliker dan doot smert, armoede oft diergelijcken.Maer nv come ic weder tot de regule. Aldus dan ist meer teghens alle natuerlicheyt datmen eenen wat beneme, ende dat d'een mensche met eens anders schade zijn profijte doet, dan de doot, dan armoede, dan smert ende dan alle andere dingen die smenschen lijf 
{==105v==} {>>pagina-aanduiding<<}
 oft goet mogen opcomen: ghemerct sulcdanighe inden eersten de gemeenschap ende geselscappe der menscen veriaecht. Want zijn wy also gesint, dat een yegelic om zijn eyghen baet een ander bescadigen oft berouen wil, so moet nootlic het gheselschap der menschen (het welc bouen alle ander dingen natuerlic is) van een geschuert ende gebroken werden. Schoon gelijckenisse vanden eyghen baetsoeckelijcheyt.Recht oft elck lidt ons lichaems so mochte gesint zijn, dattet hem seer gesont ende dan eerst weluarende wanen soude, indient de gesontheit van zijn naeste ledeken tot hem troc: so soude nootlic het gantse lichaem swack worden ende vergaen moeten: soo mede indien elck van ons om zijn eygen profijt het weluaren van zijnen naesten na hem trect ende een yeghelick beneemt dat hi mach: so moet ooc nootlijck de gemeenscappe ende tgeselscappe der menschen vernielt werden. Maer tis yeghelick gheoorloft ende toegelaten dat hy zijn selfs noodtruft voor eens anders mach benaerstigen oft soecken, alst niet tegens naturen en gheschiet: ouermidts de nature niet en mach lijden dat wy ons rijckdomme, haue ende besittinghe metten roof van anders goeden vermeeren. Want dat niemant geoorloft en is om zijn profijts willen een anderen te beschadigen, en is niet alleen inne gestelt doort recht der naturen, maer oock 
{==106r==} {>>pagina-aanduiding<<}
 door de wetten daer alle steden ende gemeen regimenten inne bestaen. VVetten dienen tot der burgeren eendracht.Want daer toe zijn de wetten, dat willense, dat der burgeren eendracht gants ende onuerbroken blijue: dies vangen, verdoemen, bannen ende doodense die gene, die desen bant van eendrachticheyt schoeren. Maer bouen al leert dit noch de redelicheyt der naturen, twelc een godlike ende menschelike wet is: so dat wie haer gehoorsaem wil zijn (twelck si al doen moeten die na der naturen willen leuen) en sal nemmermeer eens anders goet begheeren: noch tot hem nemen, wat hy een ander benomen mocht hebben. Hieromme is de grootmoedicheyt, vriendelicheyt, rechtuaerdicheyt ende miltheyt veel natuerliker dan wellust, leuen ofte rijcdomme: want het oock een teeken is van een grootmoedich ende heerlijck herte (twelc alle dingen totten gemeen oorbaer strect) dat hy dese dingen versmaden ende voor niet achten can. Maer yemant het sine te benemen om eyghen bate, is meer teghens de nature, dan doot, droefheyt oft diergelijcke dingen. Het is oock natuerlijcker datmen om alle volcken (waert moghelijck) te helpen ende te beschermen, groote moeyte ende arbeydt doe, datmen Herculem na volghe, den welcken der menschen fame zijnder weldaden ghedenckende int 
{==106v==} {>>pagina-aanduiding<<}
 gheselschappe der goden gheschict heeft: dan eensaem hem selfs te leuen ende dat noch (niet alleen sonder eenighe moeyelicheit, maer oock) in d'aldermeeste wellusten ende oueruloedicheydt van rijckdomme: iae al waermen dan noch al ouer schoon ende sterck van lijue. Behulpsaem leuen is beter dant wellustige.Daeromme oock een yeghelic die een goet ende edel verstant heeft dat behulpelycke leuen verkiest voor dit wellustige. Waer wte dan bemerct ende verstaen werdt dat geen mensche die de nature gehoorsaem is, een ander mensch bescadigen mach. Voorts, so wie een ander veronghelijct om hem selfs wat profijts te doen, ofte dese moet meynen dat hy niet tegens nature en doet, ofte hy acht datmen de doot, armoede, pijne, verlies van kinderen, maghen, oft van vrienden meer schuwen oft vlieden sal, dan yemant onghelijck te doen. Indien hi tveronghelijcken vanden menschen niet tegens de nature en acht te wesen, wat wilmen met sulcken disputeren, die geheelijcken den mensche wt den mensche wech neemt? acht hi dan ooc datmen sulcx behoort te mijden, maer dat de doot, armoede oft pyne noch veel argher zijn: soo doolt hy daer inne dat hy eenich ghebreck oft schade in lijft oft in haue swaerder acht dan de gebreken der sielen. Daeromme behoren wy al tsamen een voorne-
{==107r==} {>>pagina-aanduiding<<}
men ende meninghe te hebben, alsoo dat een selfde oorbaer ons alder ende yegelijc bysonders nut sy: ende als yemant dese tot hem trect, soo schuert hy alle menschelike ghesellicheyt. Ooc mede indien de nature selfs ons leert, dat elck mensche een ander mensce (wie dat ooc sy) goet iont ende gaerne welberaden sage: om geen ander sake, dan om dattet mede een mensche is, soo volcht nootlick dat elck mans nut ooc gemeen is nae die selfde nature. Is dit dan sulcx, soo werden wy al tsamen onder een wet ende nature begrepen. Indien dit dan mede soo is, soo verbiet ons ooc voorwaer de wet der naturen een ander te verongeliken. Het voorste is waerachtich, so moet oock het laetste zijn. Want het luyt qualick dat sommighe seggen, si en willen haer vader noch broeder om haer eyghen profijte niet veronghelijcken: maer met dander burgeren ist een ander dinck. Dese en stellen hnu seluen niet rechts noch ghen meng te hebben metten anderen burgheren int ghemeen weluaert: welcke meyninghe schuert af ende breect alle gesellicheyt van de stede. Ende die daer segghen datmen de burgheren oock sparen moet, maer de vreemdelingen niet, dees breken de ghesellicheyt van al tmenschelike gheslacht: waer door goetdadicheit, miltheyt, 
{==107v==} {>>pagina-aanduiding<<}
 goetheyt ende gherechticheydt inden gront wech genomen werden. Die dese dinghen wech nemen, zijn ooc godlosen ende geweldigers te achten tegen de onsterflike goden: als de die gemeenschap (die vanden goden inne gestelt is) tusscen de menscen vernielen: van welcke gemeensaemheit oft vriendelicheyt dit den alder onbrekelijcsten bant is, datmen gelooft onnatuerliker te wesen dat d'een mensch den anderen om zijn profijt yet wat benemen soude, dant is alle scade te lijden in haue, in lijf, ia ooc int gemoet alst gedaen wert tegens de gerechticheyt: want dese duecht is alleen een coninginne ende vrouwe van alle duechden. Hier sal moghelick yemant segghen, sal dan een wijs man eer hi van honger steruen soude, niet lieuer een ander, die nergens toe nut is, zijn spijse benemen? gheensins: want mijn leuen en is mi niet waerder, dan dese ghenegentheyt mijns herten, te weten, dat ic niemant om eygen baet beschadighen en wil. Wat dan: soude een goet man, om niet te vervriesen den wreeden ende onmenscheliken tyranne Phalarim zijn cleederen niet berouen indien hijs vermochte? dese dingen zijn seer licht om oordeelen. Want beneemdy een mensce die nergens nut toe is, yet om v bate, so doedy onmenschelick ende tegen de wet der naturen: maer sidy soda-
{==108r==} {>>pagina-aanduiding<<}
nigen, dat ghy (indien ghi leuendich bleeft) het ghemeen goet ende tgheselschap der menschen grotelick muecht nut zijn ende veel goets doen, so en sidy niet te laken, indien ghy om dier saken wille ende tot sulcken eynde sulcken tzijne benaemt: maer heeft hem de sake also niet, so sal elck lieuer zijn selfs schade lijden, dan een anders goet verminderen. Tberoouen van eens anders goet is onnatuerlijcker dan de siecte of armoede.Aldus en zijn siecten, armoede noch deser ghelijcke dinghen niet so sere teghens de nature, als het begheeren ende berouen van eens anders goet. Soo is ooc mede het verlaten van tghemeen profijt teghens nature, want het is onrecht. Daeromme wijst de wet der naturen selfs, die smenschen weluaert onderhout ende bewaert, datmen de noodtruft (in sulcken geualle) behoort te nemen van eenen onnutten mensce, om die een verstandigen goeden ende vromen man te geuen, by wiens doot tghemeen weluaert veel soude verliesen alst maer alsoo gheschiet, dat hi niet te vele van hem selfs houdende, oft hem selfs te vele beminnende dese sake niet en misbruycke tot een decsel van zijn gewelt. Also moetmen dan altijt de behoorlicheyt plegen ten oorbaer van alder menscen weluaert, ende (dat ic dick verhale) van de menschelike gemeenscappe. Want dat vanden tyranne Phalaris gheseyt is, valt licht om 
{==108v==} {>>pagina-aanduiding<<}
 oordeelen, ouermits wy met de tyrannen met allen gheen ghemeynschappe en hebben, maer een gantse afkeer ende schuwen. Ten is oock niet tegen de nature datmen eenen berooft, diemen ooc wel (indient gelegen waer) met eeren mach doden: wantmen alsulcdanighen verderfliken ende godlosen volcxken van de menschelicke ghemeenschappe behoort wt te roeden. Hieromme alsomen sommige leden af snijt die sonder bloet ende leuen zijnde, dander leden des lichaems schadelick zijn: soo behoortmen oock de wreetheyt ende onmenschelicheydt der wilde dieren schuylende onder een menschelike gedaente, vant lichaem (twelc de gemeene menscelicheyt is) te scheyden. Van deser aert ende sodanich zijn alle de twijfelen waer inne men ter noot ende voor de hant het behoren ondersoect. Sulcdanige dingen vermoede ic dat Panaetius achteruolcht soude hebben, waer sijn voornemen niet door eenich geual oft onlede behindert geweest. Tot welcke beradingen inde twee eerste boecken leeringhen genoech beschreuen zijn: daer door men wel verstaen mach, watmen om zijn snootheyt behoort te vlieden: ende oock wat het ghene is, datmen niet al heel en behoort te schuwen om dattet niet gheheel snoode en is. Maer op dat ick myn 
{==109r==} {>>pagina-aanduiding<<}
 begonnen ende by nae volmaecte werck eens soude mogen eynden, so begeere ick van v (myn Cicero) ghelijc de geometers niet alle dingen pleghen te bewijsen, maer somwijlen te begeeren datmen haer sommige dingen verwilligen soude, om lichter dat si voor handen hebben te verclaren: dat ghi ooc my (indien ghi muecht) niet anders toe en laet ofte verwillicht, dan dat het ghene dat eerlick is, om zijn selfs willen te begeeren staet. Maer indien sulcx door Cratippum niet wesen en mach, dat ghy my ten minsten dit toelaet: dat het ghene dat eerlick is, aldermeest om zijn selfs willen te begeeren staet: elck van beyden welck ghy wilt, sal my genoech zijn. Dan salt eene, dan het ander bewijselicste schijnen, maer behaluen dese en machmen niet bewijsen. Ende eerst is Panaetius daer inne te verantwoorden, dat hi niet geseyt en heeft dat de nutte dinghen somtijts teghens de eerbare moghen stryden (want hy en mochts niet doen) maer seyt de dingen die nut schijnen. Want hy voorwaer dickwils ghetuycht datmen niet en vint dat nut is, dwelc ooc niet eerlick en is: noch niet dat eerlic is, twelc ooc niet nut en is. Ende seyt datter noyt schadeliker pestilentie smenschen leuen en bestormde, dan d'opinie der geenre, die dese meninghen wech ghenomen heeft. Daer-
{==109v==} {>>pagina-aanduiding<<}
omme en heeft hi dese wederstrijdinge oft twijfel tusscen baet ende eere (die wel een wederstrijdinge schijnen, maer niet wesen en soude) niet voort ghebracht om dat wi somwijl de bate bouen de eere souden achten maer op dat wy dese twijfelen (als si ons voor ooghen quamen) sonder dolinghe souden connen oordeelen. Also wil ic nv dit ouergebleuen deel niet met yemants behulp, maer (somen seyt) wt mijn selfs coker, voldoen ende eynden. Noch van dit deel en is nae Panaetio niet geschreuen dat my voldoet van alle dat my ter hant ghecomen is.


Datmen gheen dinc, dat met oneere ghemengt is, profijtelijck en behoort te achten. 
Het iii. Capit.

Als ons dan eenighen schijn van profijt voorcomt, so werden wi nootlick daer toe beweecht: maer alsmen de sake te recht aenmerckende beuint dat het gene twelc nut scheen, met schande gemenget is, dan en salmen sulc profijt niet begeren: maer verstaen datter geen profijt en mach wesen int gene dat snode ende schandelick is. Niet scandelijcx en is oorbaerlijck.Seker indien geen dinck so seere tegens naturen is als leelickheyt ende snootheyt (ghemerct de 
{==110r==} {>>pagina-aanduiding<<}
 nature dat recht, bequaem ende bestendich is, begeert, ende de contrarien van dien versmaet) ende ooc geen dinc so natuerlic en is, als nutbaerheyt: so en mogen seker den oorbaer ende snootheydt oft schande niet te samen in een sake wesen. Voorts, ist so (als Zeno seyt) dat wy tot de eerbaerheyt gheboren zijn, oft dat die alleen te begeren staet, ofte (so Aristoteli behaecht) behoortmen de eerbaerheyt in alder wijsen bouen alle ander saken hooch te achten: so moet nootlijck volghen dat het ghene dat eerlick is, oft het eenige oft het opperste goet moet wesen: wat dan goet is, dats ooc seker nut: so moet dan ooc al wat eerbaer is nut zijn. Daeromme so scheyt de delinghe der oneerbaren menschen tgheen dat sy vinden nut te schijnen van d'eerbaerheit: ende nemen dat nae hem. Hier wt spruyten dan moorderijen, veninige morseelen, ende valsche testamenten: dit maect dieuerijen so int ghemeen goet, als anders, berouingen ende plonderingen vanden vrienden gesellen ende burgeren: dits tvoetsel vande ondrachlike mogentheyden door oueruloedige rijcdommen: ten laetsten so werden hier wt oock gheboren de begeerlicheyden om te heerschappen ouer vrije steden, twelc het alder archste ende schandelijckste is datmen bedencken mach. Sy sien met een verkeert 
{==110v==} {>>pagina-aanduiding<<}
 oordeel op het profijt vanden dinghen: maer en sien niet, ken segge niet op de straffingen van de wetten (die si dicmael ouerweldigen ende verschueren) maer oock niet op de snoode leelicheyt ende schandelicheyt (twelck noch het alderbitterste is) vander saken selfs. Aldus moet dese maniere van beraet gantselijcken achter rugghe ghestelt werden (want si is heel boos ende godloos) daermen ouerleyt oftmen tghene datmen verstaet eerlick te wesen, volghen, oft datmen willens ende wetende hem selfs met boosheyt beulecken sal: want dese twijfel al lasterlick is, al quaem sy oock niet totter daet. Daeromme en salmen hem ooc niet beraden in alsulcke saken, daer het beraden selfs schande is. Men sal oock wt alle beradinghe den hope oft waen van de sake te heelen ende te verbergen, veriagen ende verdrijuen. De vromen en moghen geen quaet doen, al wisten sy dat ooc gode ende den menscen verholen te sullen blijuen.Want wy (ist dat wy yet inder philosophien gevordert zijn) vast ende versekert behoren te houden datmen niet ghierichlijcx, niet onrechtuaerdelijcx, niet oncuysschelijcx, noch niet onmatelijcx doen en sal: al waert ooc datmens alle de goden ende alle de menschen eewich verberghen mochte. Hier toe brengt Plato de fabule te passe van Gige, die welcke ter plaetse quam daer de aerde door een seer grote slachregen van een geschoert was, ende gaepte wijt 
{==111r==} {>>pagina-aanduiding<<}
 van een. Hy vant daer een diep hol daer hi inne steech, al waer een groot coperen paert stont met een veynster in de zijde. Dit geopent zijnde, sach hy een lichaem van een veruaerlike grote ruese, die een gouden rinck aen zijn vingher hadde, dese nam hy ende deedse aen (want hy was een van sconincx herders) ende quam weder bi dander herders. Als hy daer zijnde den gesteende vanden rinck inwaerts na zijn palm stelde, soo werdt hy van niemant gesien, ende hy sachse al tsamen: maer als hy den steen wtwaert keerde, soo sach hem een yeghelick. Alsoo ghebruycte hy de gheleghentheyt van desen rinck: hi boeleerde metter coninginne (door wiens bystant hy oock den coninck vermoorde) hy vesloechse al die hy een hinder tot zijn voornemen waende: noch niemant en mochte hem, als hy dese quade stucken bedreef, sien: ende is ten laetsten door hulpe van dien rinck also schieliken ende onvoorsien, als een Coninck van Lydien geeert. Nv ten propooste, al waert so dat een wijs man desen selfden rinck hadde, hy en soude hem niet een hayrken meer oorlofs gheuen tot sondighen, dan oft hijs niet en hadde: want vanden goeden mannen werden eerlijcke, maer gheen verborgen dinghen ghesocht ende begheert. Maer sommighe niet vanden quaetsten, oock niet 
{==111v==} {>>pagina-aanduiding<<}
 vanden scherpsinnichsten philosophen seggen dees fabule ende versieringe van Platone verhaelt te wesen, als oft hijse geschiet achte, ofte voorstont te mogen geschiet zijn. Dits den sin van dese fabule ende van dit exempel: waert dat ghy yet oneerlijcx mocht doen, daer door ghy tot grote rijcdomme oft tot macht, oft tot heerschappije oft tot wellusten comen mocht, ende dat niemant sulcx weten noch vermoeden soude, iae dat het God noch mensche nemmermeer vernemen en mochte, sout ghijt oock doen? sy segghen dat sulcx niet en mach gheschieden. Maer ick vraghe oft tghene dat sy loochenen te moghen gheschieden wel gheschieden mochte, wat sy dan souden doen? sy quellen seker plompelijck segghende dat sulcx niet en mach zijn ende daer inne volherdense. Maer sy en mercken niet wat dat woort vermach. Snootheyt staet om zijn selfs lelicheyt te schuwen.Want als ick vraghe, waert dat zijt helen mochten, wat sy doen souden, soo en vraghe ick niet oftmens oock heelen mach, maer ick voeghe daer de quellinghe oft straffinghe by, op dat sy luyden, indien zijt doen souden ontsaghen sy ghen straffe, hun selfs misdaders souden moeten belijden: oft souden zijt oock sonder straf te duchten niet willen doen, soo laten sy my toe dat alle oneerbare snootheyt om 
{==112r==} {>>pagina-aanduiding<<}
 haer selfs leelicheyt te schuwen staet. Maer nv weder tot ons voornemen. Daer comen dicmael saken die ons beweghen onder een ghedaente van nutbaerheyt, niet en meyne ick alsmen hem beraet oftmen d'eere om grootheydt van de baet verlaten sal (want dit is boosheydt) maer dit: oft tselfde dat nut schijnt, oock niet wel sonder schande en mach gheschieden. Men mochte ghewaent hebben dat Brutus onrechtelijck dede als hy zijnen mede Burghermeester Collatinum Tarquinium wt den regimente stelde, alsoo hy een gheselle van Bruto gheweest was int verdrijuen vande coninghen, ooc een hulper in zijn aenslagen: maer want douerste vander stadt besloten hadden, dat alle die vander maechschappen Superbi, ende alle die vander bynamen Tarquinij waren ende oock mede de gedenckenisse des rycx vernielt souden werden: soo wast ghene dat voor tvaderlants bescherminghe nut was, hem oock soo eerlyck, dat dit Collatino selfs behaghelick ende aenghenaem behoorde gheweest te zyn. Alsoo was dese oorbaer goet om de eerbaerheits wille: sonder welcke sulcx ooc gheensins nut en mochte geweest zyn. RomulumMaer inden Coninc die de stadt boude, en wast alsoo niet: want de gedaente vanden oorbaer beweechde hem, 
{==112v==} {>>pagina-aanduiding<<}
 ende alst hem nutter dochte alleen, dan met een ander te regeren, so versloech hi sinen broeder, daer inne hi de broederlike liefde ende menschelicheyt verliet: om tgene te vercrijgen dat profijt scheen ende niet en was, ende verschoonde hem onder dat eerlike decxel, dat zijn broeder ouer de muere ghespronghen hadde: twelck nochtans niet bewijselick noch oorsaecx ghenoech en was. Daeromme misdede hy daer inne, twelck ick doch by oorlof van Romulo gheseyt wil laten zijn.


Hoe verre het yeghelijc gheoorloft is zijn selfs profijt te soecken. 
Het iiii. Capit.

Nochtans sullen wy ons eygen profijt ooc niet versuymen, noch oock die geen andere geuen, als wi die selfs behoeuen: maer yegelic sal zijn profijt doen, die buyten eens anders hinder vercreghen mach werden. Baet buyten yemandts scade mach elc beiagen.Hier af seyt Chrysippus (soo hy oock in veel ander saken doet) gants fijn: die na de wet stake loopt, mach zijn beste wel doen, ende hem snellick haesten om den prijs te winnen: maer hy en behoort een ander, die teghens hem loopt geensins met handen noch voeten te beletten oft hinderen. Alsoo en ist niet onrecht, dat yegelijck in dit leuen zijn noodtruft beiaecht: 
{==113r==} {>>pagina-aanduiding<<}
 maer een ander tzijne te rouen, is onrecht.


Hoemen hem metten vrienden draghen sal, ende dat de ionst tot vrients profijt niet teghen eerbaerheyt mach staen. 
Het v. Capit.

Aldermeest werden de officien inde vrientscappe verwert: ende is so veel tegens tbehoren, datmen den vrienden weygert, tghene men rechtelic soude moghen doen, als datmense verwillicht int gene dat onrecht ende tegens het betamen is. Maer van alle dese maniere van officie is een corte leere die oock niet swaer en is. Vrientscappe salmen hoger achten dan alle dat nut schijnt.Want alle dinghen die nut schijnen, als state, rijcdomme, wellust ende dierghelijcke salmen nemmermeer hooger achten, dan de vrientscappe. Maer een goet man en sal om geen vrients willen yet doen tegen tgemeen weluaert, teghen sinen eedt, noch teghen zijn trouwe al waert oock so, dat hi selfs rechter waer ouer zijn vrient: want alsmen des rechters persone aen doet, so leytmen des vrients persoon af. Soo vele mach hy zijn vrientschappe toe gheuen, dat hy zijns vrients sake wel wilde rechtuaerdich te zijn: ende dat hy hem (soo vele dat de rechten 
{==113v==} {>>pagina-aanduiding<<}
 toelaten) tijt geeft, om zijn sake te vollen wt te segghen. VVat den rechters int vonnissen betaemt.Maer als die gheeede rechter oordeel spreken sal, so moet hy gedencken God tot een ghetuyghe daer ouer te roepen, dat is (soo ick vermoede) zijn ghemoet bouen twelcke God selfs den mensche niet godlijckers verleent en heeft. Alsoo hebben wy een goede zeede van ons voorvaders gheerft om den rechters te bidden, te weten, so veel als behouden eere ende eedt wesen mach. Dese begheerte dient tot die eerlijcke saken, inde welcken (so ic onlancx hier voor geseyt hebbe) een rechter zijnen vrient wel te wille mach wesen. Maer soument al moeten verwilligen dat vrienden begheeren: dat en soude gheen vrientschappe, maer muyterije ende tsamensweringhe zijn. Ick spreke hier van die ghemeen vrientschappen: want inden wijsen ende volmaecten mannen en mach niet sulcdanichs wesen. Van vrientscappe een merckelijc exempel.Men seyt datter tusschen Damon en Pythia Pythagoriens alsulcdanighe vrientschappe gheweest is, dat als de tyran Dionisius den eenen zijnen sterfdach hadde doen vercondigen, ende die selfde een weynich daghen tijts begheert hadde om zijn dinghen te bestellen, dander borge wert voor zijns gesellen wedercomste: onder voorwaerde indien zijn geselle opten bestelden tijt niet weder en 
{==114r==} {>>pagina-aanduiding<<}
 keerde, dat hy dan selfs steruen soude. Als nv deerste weder op zijnen dach quam, so verwonderde hem die tyranne, ende begeerde dat sy hem voor de derde in hunlieder vrientschap inschrijuen souden. Daeromme dan alst gheualt tusschen vrienden, dat het ghene dat nut schijnt gheweghen wordt tegens tghene dat eerlic is: soo laet den oorbaer varen, hout v aen die eerbaerheyt. Conscientie gaet bouen de vrientschappe.Maer als een vrient dingen begheert die niet eerlijck en zijn, soo moet die conscientie ende trouwe voor alle vrientscappe gaen. Also vercrijchtmen de kuere van de behoorlicheyt die wy soecken.


Datmen in ghemeen raetslagen verkiesen sal tghene dat eerlijck is bouen ongerechte profijt. 
Het vi. Capit.

Daer wert ooc seer dicwils in de gemeen regimenten ghesondicht door schijn van profijt: alsoo de onsen deden int vernielen van Corinthen. Die van Athenen handelden noch wreeder tegens de Aeginensers: de welcke si al tsamen (om datse machtich ter zee waren) de duymen af deden houwen: sulcx docht hunlieden nut ouermits dat Aegina soo dicht lach tegens ouer hunlieder hauen ghenaemt Pyreus. 
{==114v==} {>>pagina-aanduiding<<}
 VVreetheit is onnatuerlijck.Maer geen dinck en is profijtich dat wreet is: want de wreetheydt is d'alder grootste viant van de menschelike nature, welcke nature wy behoren na te volgen. Ten gater oock niet recht alsmen de vreemdelinghen des stadts ghebruyc verbiet, ende alsmense verdrijft, so Petronius in tijden van ons voorvaders ende Papius nv onlancx ghedaen heeft. Tis wel recht datmen den ghenen die geen burgher en is, niet en behoort toe te laten, voor een burgher ghehouden te werden: welcke wet door de alderwijste burghermeesteren Crassus ende Sceuola gemaect is maer datmen den vreemdelinghen tghebruyck vander stadt verbiet, is niet menschelic. Daer gaet het heerlijck te wercke, daermen oock alle schijn oft ghedaente vanden ghemeen oorbaer, om der eeren willen versmaet: van twelcke onser stadt regiment veel edele exempelen betoont heeft, tot veel reysen: maer sonderlingen int tweede Africaensche oorloghe, als onse stadt nae die ellendighe nederlaghe van Cannas noch grootmoedigher bleef, dan sy oyt in eenige voorspoet gheweest hadde: daer en was geen teeken van vreese, noch men spracker van gheenen vrede. De cracht van d'eerbaerheyt is soo groot ende claer, datse den schijn vanden oorbaer gantselijck verduystert. Als 
{==115r==} {>>pagina-aanduiding<<}
 die van Athenen den macht vanden Persen in geender wijsen meer wederstaen en mochten, ende sy voorghenomen hadden die stadt te verlaten, haer wijuen ende kinderen tot Troezen te schicken, ende tschepe te gaen, omme also de vryheit van Grieckenlant te water te beschermen: soo hebben si een man genaemt Cyrsilum gesteenicht, alleen om dat hy hunlieden raet gaf in haer stadt te blijuen ende Xerxen tot een heere te ontfanghen nochtans scheen die Cyrsilus den oorbaer te willen raden, dier geen en mochte zijn, ghemercktse teghen d'eere vocht. Nae de victorie vant oorloch dat de Atheniensers tegen de Persen voerden, seyde Themistocles voor de ghemeente, dat hy eenen sonderlinghen oorbaerliken aenslach int hooft hadde voort ghemeen weluaert, maer was niet van noode van elc geweten te worden: begeerde daeromme aende ghemeente datmen hem eenen man toevoeghen soude, om daer mede van dien aenslach te beraden. Also is hem Aristides toe gheuoecht: totten welcken hy seyde datmen de vlote vanden Lacedemoniers (die tot Gytheum opgeleyt was) wel heymelijcken verbranden mochte: daer door de macht van die van Lacedemonien gants ghecrenct soude zijn. Aristides sulcx ghehoort hebbende quam voor de versaemde 
{==115v==} {>>pagina-aanduiding<<}
 verlanghende gemeente ende seyde dat den raet die Themistocles voort brachte seer profijtelick, maer oneerlijck was: ende want die van Athenen niet profijtelick en achten te zijn, tgheen dat niet eerlijck en was: verworpen sy die gantse sake (die sy oock niet gehoort en hadden) doort geloof van Aristide. Dese deden al beter dan wy, die de zeerouers vry maken ende ons ghesellen beschatten. Laet ons dan vast houden dat het ghene dat schandelijc is, nemmermeer profijtelijck en mach zijn: noch oock dan niet, alsment ghene dat nut schijnt al vercrijcht: want het ghene dat oneerlijck is, profijtelick te achten, is oock selfs een ellendicheyt.


Dat de eere de baet behoort te ouerweghen in coopmanschappe ende in alle handelinghen. 
Het vii. Capit.

Maer tgheualt dick (so ick voorgeseyt hebbe) datter saken comen, in welcke als de profijte tegen de eere schijnt te vechten, wel moet gheaenmerct zijn, oft sy ooc gantselijc daer teghen strijdet: dan oft sy wel metter eeren mach gheuoecht werden: van sulcker aert zijn dees twijfelen. Oft ghebuerde (om by ghelijckenisse te 
{==116r==} {>>pagina-aanduiding<<}
 segghen) dat een oprecht man van Alexandrien geuaren zijnde met veel coren aengecomen waer tot Rhodis, daer seer grote hongher, dierte ende ghebreck van coren waer: ende dese man wel wiste datter noch veel ander coopluyden van Alexandrien gheuaren waren met geladen schepen vol corens die ooc na Rhodis quamen behoorde dees coopman die van Rhodis alsulcx te kennen te geuen? oft mach hy dit verswijghende zijn coren wel ten alder diersten vercopen? ick stelle hier een wijs ende goet man, ende ondersoecke van zijn beraet in sulcken gheualle: die welcke (indien hijt verberghen oft swijghen oneerlick achte) die van Rhodis alsulcx niet verbergen en soude: maer hy twijfelt oft oneerlijc is dan niet. In alsulcdanighe saken placht Diogenes van Babilonien (die een treffentlijc ende ernstlijck Stoicus was) anders te gheuoelen, dan zijn ionger Antipater die seer scerpsinnich was. Antipater hielt datmens altemael behoort te segghen, soo dat den cooper met allen niet verborgen en soude wesen, van tgeen dat die vercoper wiste. Diogenes seyde dat de vercoper wel ghehouden was (soo veel nae beschreuen rechten gheboden is) de gebreken in zijn waren te verclaren: maer dat hy voorts sonder bedroch moste handelen, ende (om dat hi ver-
{==116v==} {>>pagina-aanduiding<<}
copen wil) gaerne so dier, als hy mach, vercopen soude. Ick hebt goet hier geuoert, ter merct ghestelt, en vercope tmijne: niet hoogher, iae moghelijck minder dan dandere doen sullen, alsser meer goets ghecomen sal zijn, wie gheschieter onghelijc? de redene van Antipater seyt daer weder teghen. Wat segdy? aenghesien ghy de menschen behoort te helpen ende de menschelike ghemeenschap te dienen, ende ghemerct ghy ooc ondersulcken wet gheboren zijt, ooc sulcke beghinselen uwer naturen hebt (die ghy altijt schuldich zijt ghehoorsaem te zijn ende te volgen) dat v weluaert ooc het gemeen weluaert is, ende also wederomme het ghemeen weluaer oock v weluaert is, sult ghy dan den menschen het profijt ende den oorbaer die haer voorhanden is noch verberghen ofte helen? Diogenes sal mogelic hier tegens weder antwoorden, daer is onderscheyt tusschen heelen ende tusschen swijghen, noch ick en verberghe v nv niet met allen, al en verclare ick v niet wat der goden nature is, wat het hoochste eynde is van alle goeden: hoe wel de kennisse deser dingen v meer baten souden, dan profijt vant coorne: maer ten is my niet van node al te seggen dat v wel nut ware om hooren. Tis doch van noode sal dander seggen, indien ghy anders verstaet datter van naturen een 
{==117r==} {>>pagina-aanduiding<<}
 tsamen gheknoopte ghemeenschap is tusschen alle menschen. Dat weet ic wel (seyt Diogenes) maer is de ghemeenschap sodanich datter niemant yet eyghens heeft? is dit soo, soo en machmen oock niet vercopen, maer men moet dat al om niet geuen. Hier en siedy in alle dese disputatie niet segghen aldus: alhoe wel dat oneerlick is, soo wil icx nochtans doen om dattet my profijtich is: maer dattet alsoo nutste ghedaen ware, want het oock gheen schande en is: aen dander zijde seytmens onghedaen behoren te blijuen om dattet scande is. Item daer vercoopt een goet man zijn huys om eenderhande ghebreken die hem bekent, anderen onbekent zijn. Het huys is pestilentioos ende werdt voor een gesonde wooninghe aenghesien: men weet niet datter in alle cameren serpenten zijn, dattet huys van cranck stof ghebouwen is, ende dattet haest vervallen sal: niemant en weet ditte, dan alleen de meester vanden huyse. Indien dan de vercoper den cooper sulcx versweghen heeft, ende alsoo zijn huys dierder vercochte dan hijt anders gewaent soude hebben te vercopen, soo vraghe ick, heeft hy sulcx rechtelijck oft oneerlijck ghedaen? Antipater sal seggen dat hy oneerlic doet: want wat is anders een verdoolde den wech niet te wijsen (twelck by die van Athenen 
{==117v==} {>>pagina-aanduiding<<}
 op sware veruloeckingen geboden was te doen) indien dit sulcx niet en is, dat de coper doolt ende door groot bedroch in scade valt? ia het is al veel arger dan yemant den wech niet te wijsen: want dit is ooc willens ende wetens een ander te verleyden. Hier tegen seyt Diogenes, heeft hy v gedwongen te copen, die v daer niet eens tot vermaent en heeft? hi heeft te cope gestelt tgeen dat hem mishaechde: ghy hebt dat v behaechde gecocht. Indien de gene die een goede ende welghebouwen hofstede te cope stelt, noch niet geacht en wert yemant bedrogen te hebben, al waert al sake datse niet goet noch welgebouwen beuonden en werdt: hoe vele te min die zijn huis niet gepresen en heeft? daer des coopers oordeel is, hoe mach daer des vercopers bedroch wesen? maer behoeftmen niet alle te leueren datmen geseyt heeft, salmen meyndy dan leueren datmen niet geseyt en heeft? wat macher doch sotters zijn, dan dat een vercoper tgebrec van zijn ware vertellen soude? wat isser doch onbetamelikers dan dat de wtroeper door smeesters beuelen aldus soude roepen: ick veyle hier een pestilentioes huys? also wert de eerbaerheyt in sommige twijfelachtighe saken aen d'een zijde verantwoort: van d'ander zijde wert wederomme vande profijt geseyt, dattet niet alleen eerlic 
{==118r==} {>>pagina-aanduiding<<}
 is te doen het ghene dat nut schijnt, maer dattet ooc schande is sulcx niet te doen. Dit is dan de twijfele die van de nutte saken teghen de eerlijcke dick plach te vallen.


Hier verclaert de Author zijnen sinne vande voorgaende questie, ende seyt dat een goet man om zijn profijt niet en behoort te veynsen. 
Het viii. Capit.

Dese dingen staen ons dan te oordeelen, want icse hier niet gestelt en hebbe omme te ondersoecken, maer te verclaren. Aldus en scijnet niet dat die Rhodische coorncoper, of dese huysvercoper sulcx behoorden te helen. Want dat en is geen helen als ghi yet verswijcht: maer als ghi om v bate wel sout willen dat andere (die daer aen gelegen is) niet en wisten tgene dat ghy weet. Siet hier o Christen coopluyden eens heydens oordeel ouer v.Wie en merckt nv niet wat maniere van helen dit is, ende wat luyden sulcx betaemt? dit en betaemt seker gheen onbeueynst man, geen eenvuldich, geen vroom, geen rechtuaerdich, noch gheen goet man: maer een schalck, dubbelt, listich, slim, boos, oneerlijc, loos beschijter ende een valsch bedriegher. Ist dan niet schadelijck alle dese ende 
{==118v==} {>>pagina-aanduiding<<}
 noch meer dierghelijcke schant namen op zijnen halse te halen? machmense dan met recht lasteren diet quaet heelen: wat salmen dan vanden ghenen segghen, die tghebrec van de ware noch met loghens bedecken ende verchieren? Caius Cannius een ghenoechlick ende niet ongeleert ridder van Romen, was eens tot Syracusa ghecomen alleen om hem wat te vermaken (so hi dick placht te segghen) ende niet om coopmanschap te doen. Daer wesende sprac hy dicmael van een boomgaert te copen, daer hi zijne vrienden noden ende hem seluen sonder ouerlopen te worden, met henluyden daghelijcx verlustigen mochte. Dit quam onder de man, oock ten oren van een wisselaer ghenaemt Pythius, woonende in de voornoemde stadt. Dese seyde tot hem hi en hadde gheen boomgaert te cope, maer een die Cannius (indient hem beliefde) als oftse zijn eyghen ware, wel ghebruycken mochte: ende badt met een Cannium tegen tsanderdaechs tsauonts in zijn boomgaert ter maeltijt te willen comen, twelc Cannius hem toe seyde. Terstont dede Pythius (so hy een wisselaer ende by veel volcx aengenaem was) een deel visschers bi hem comen, van hunlieden begheerende dat sy des anderen daechs voor zijn boomgaert wilden comen visschen: ende onderwees haer wat 
{==119r==} {>>pagina-aanduiding<<}
 hy begheerde ghedaen te hebben. Daechs daer nae teghen den auont quam Cannius ter maeltijt, twelck hi heerlic bereyt vant: sach ooc een groten hope schuytgens voor den boomgaert, van welcke elcx zijn vangt brachte: ende worpen de visschen opter aerden voor de voeten van Pythio. Cannius verwondert zijnde seyde, segt my Pythi, wats dit? so vele vischs? soo vele visschers schuytgens? dander sprack, wat wonder is dat toch? in dese plaetse hout meest alle de visch die tot Syracusa is: hier is de wateringhe, dese hoeue en moghen sy gheensins ontberen. Cannius noch heeter ende begeerliker ghemaect zijnde om copen, badt dat hyse hem wilde vercopen: dander hielt hem costelijc ende wildese eerst ongaerne deruen. Wat behoeuet veel woorden? dander verwillichde. Alsoo cocht dese begeerlike ende rijcke mensche de boomgaert so dier als Pythius selfs wilde. De schultbrief wert gemaect ende de cope volbracht. Cannius noot des anderen daechs zijn vrienden: hi selfs gaet vroech derwaerts, daer siet hy schuyt noch boot. Hy vraecht de naeste ghebuere oft een visschers feest oft vierdich was, om dat hyer daer gheen en sach: die seyt dattet gheen feest en was, daer af hy wiste, maer datmen daer niet en plach te visschen: dies hi hem gisteren verwondert 
{==119v==} {>>pagina-aanduiding<<}
 hadde, wat dat beduyden mochte. Cannius werdt toornich, maer wat soude hy doen? want Aquilius mijn medeghenoot int officie ende grote vrient, en hadde noch de wetten vant quaet bedroch niet gemaect. Den welcken ick selue naemaels vraechde wat hy daer inne verstont voor quaet bedroch daer hy my op antwoorde, alsser anders gheueynst ende ghedaen wert. VVat quaet bedroch is.Dats seker oock wel claerlijck wtgedruct, als van een man die geleert was om een sake te beschrijuen. Daeromme oock Pythius ende alle die hun anders gelaten dan si doen, ontrouwe ende oneerbare schalcken zijn: want gheen van huere wercken, die met so vele boosheyden besmet zijn, nut en moghen wesen. Indien dan dese Aquiliaensche beschrijuinghe vant quaet bedroch waerachtich is, soo behoortmen oock alle dubbelheyt ende beueynstheydt gantselijcken te verlaten: noch een goet man en sal hem gheensins anders ghelaten dan hy denct, noch oock niet veynsen om eenighe ware dierder te vercopen, ofte tot minder prijse te copen. Ende dit quaet bedroch werdt ooc nae de wetten ghestraft als die momberschap in die twaelf tafelen, ende het bedroch der ionghelinghen met de wet Latoria, ende sonder wetten nae de discretie oft bescheydenheyt vanden rechteren, daermen han-
{==120r==} {>>pagina-aanduiding<<}
delt ter goeder trouwen. Ende van dander rechtvorderingen onder welcke dese titulen d'uytghesonderste zijn: In arbitrio rei vxoriae, Melius, equius: in judicia, Vt inter bonos bene agier. Maer wat? macher dan eenich bedroch zijn int ghene dat beter ende rechtuaerdiger is? oft als daer gheseyt werdt dat onder den goeden recht ghehandelt moet werden: macher dan ooc yet bedriechlicx oft argelistelic geschieden? maer quaet bedroch is int veynsen (so Aquilius seyt) ghelegen. Och oft liegen wt den coophandel ghebannen waer?Daeromme moetmen het liegen gheheelijc wech doen wt alle handelen ende coopmanscappen: de vercoper en sal niemant wt maken die hoger biet, noch de coper niemant die de ware tot minder waerde veylt: elck van beyden sal alst aent spreken comt eens louen ende eens bieden. Als Q. Scaeuola de sone van Publio begeerde datmen hem tlant daer hy coper af was, eens louen oft insetten soude, ende de vercoper sulcx dede, so seyde Sceuola dat hijt beter achte, ende gaf hem daeromme hondert duysent meer. Niemant loochent, dat dit een goet man wel betaemt: maer si seggen, dattet een wijs man niet toe en behoort, als diet dierder dant hem verlaten wert cochte. Dit is die verderffenisse datmen sommige menschen goet ende sommighe wijs acht. Daer wt comet dat Ennius seit, dat een wijs man te vergheefs wijs is, als hy hem selfs niet 
{==120v==} {>>pagina-aanduiding<<}
 nut en weet te zijn. Twelc ooc seker waer is, waert dat Ennius ende ick eens waren wat dat is nut zijn. Ic sie Hecatonem Rhodium een iongher Panaetij segghen inde boecken vande officien die hy Q. Tuberoni toe gescreuen heeft, dat een wijs man behoort teghen de lants zeden, wetten ende insettinghen niet te doen, ende achte slaen opten oorbaer zijns huys: want (seyt hi) ten is ons niet ghenoech dat wy voor ons selfs rijck zijn, maer oock voor ons kinderen, vrienden, maghen ende sonderlinge voor tgemeen weluaert: ouermits dat elc mans rijcdom, macht ende haue in sonderheydt, oock tgemeen weluaert toe behoort. Desen en mach dese daet van Scaeuola (daer ick terstont af geseyt hebbe) geensins wel behaghen: maer seyt alleenlijc dat hy niet onbehoorlijcx en soude willen doen om zijn profijts wille: sulckdanighe en is niet seere te prijsen noch te dancken. Sondigen is altijt scade ende scande, maer weldoen nut ende eerlijc.Maer indien quaet bedroch een schoon gelaet oft een beueynstheyt is, soo vintmen luttel saken daer dit quaet bedroch niet inne ghebruyct en werdt: of is dat een goet man, die nut is, wien hy nut mach zijn, ende niemant en beschadicht: soo en sullen wi niet lichtelijc wel te recht een goet ende rechtuaerdich man vinden. Hieromme en ist sondigen nemmermeer profijtelic, want het is 
{==121r==} {>>pagina-aanduiding<<}
 altijt oneerlick ende schandelick: ende want het altijt eerlick is een goet man te wesen, soo ist oock altijt profijtich. Ooc is by ons inde beschreuen rechten van de leggende eruen oft landen geboden datmen int vercopen de ghebreken van dien, die de vercoper bekent zijn, te voren seggen ende verclaren moet. Want na dattet genoech was, nae de twaelf tafelen alsmen leuerde tgene dat mette monde belooft was ende dat hi tweevoudighe straf leet, die zijn woorden weder loochende, soo hebben de wetgheuers oock daer by gestelt de straf vant verswijghen. Want si stelden inne dat de vercoper van eenige eruen, alle de verswegen ghebreken die hy te voren geweten ende niet by namen wt ghesproken hadde, boeten ende beteren moste. Ghelijck doe de Augures bouen op huer toorn haer vogel vluchten pleghen souden, ende Titum Claudium Centimalum zijn huys beualen af te breken, dat hy staende hadde opten berch Caelio, ouermits het henluyden inder vogelen vlucht te aenmercken behinderde: soo stelde Claudius terstont zijn huys te cope, ende vercocht dat: waer af Publius Calphurnius Lanarius de coper was: den welcken dit selfde oock daer nae beuolen werdt vanden voghelbeduyders. Als nv Calphurnius thuys afgebroken hebbende 
{==121v==} {>>pagina-aanduiding<<}
 verstont dat Claudius thuys te cope ghestelt hadde, ende hem ooc vanden vogelbeduyders geboden was thuys af te breken: so heeft hy hem voor den rechters beroepen, die sonder wetten na huer discretie oft bescheydenheyt vonnissen, ende geuraecht wat zijn partye hem in die sake ter goeder trouwen behoorde gedaen te hebben. Het vonnisse sprac M. Cato de vader van dese onse Cato. Want also anderen na haer ouders genaemt werden, so is dese Cato daer ic nv af spreke, die sulcken licht ter werelt gebracht heeft, nae zijn sone onsen Cato te noemen. Die Cato dan rechter zijnde, heeft het vonnisse aldus wtgesproken. Aengemerct de vercoper dese sake int vercopen al gheweten ende niet verclaert hadde, so behoorde hy den coper zijn scade te boeten. Also hielt die, dat int handelen ter goeder trouwen, de coper tgebrec wiste. Hieromme, indien dese Cato recht ende wel gevonnist heeft, so en mogen die coorncoper, noch die vercoper van dat pestilentieuse huys met recht niet swijgen. Doch en mogen aldusdanige verswijgingen niet alle inde rechten begrepen werden: maer diemen daer inne stellen mach, onderhoutmen naerstelic. M. Marius Gratidianus mijn buerman hadde C. Sergio Oratae het selfde huis vercocht, dat hi vanden seluen Sergio 
{==122r==} {>>pagina-aanduiding<<}
 binnen weynich iaren daer voor ghecocht hadde. Op dit huis hadde Sergius seruituit oft een eygenscap, twelc Marius int vercopen verswegen hadde. De sake quam voor recht, Crassus hielt woort voor Sergio, Anthonius sprac voor Mario. Crassus porde met die wet dat de vercoper tgebrec wetende verswegen hadde, ende behoordet daeromme te voldoen. Anthonius verantwoorde met de redelicheit ende billicheyt, want de last of seruituyt Sergio niet verborgen en was: gemerct hi selfs dat huys vercocht hadde, ende en was daerom niet van node geseit te werden: noch dat hi niet bedrogen en was, die selfs wel wiste wat recht hi hadde opt gene dat hi cochte. Waer toe dient dit? op dat ghi verstaen moecht dat de argelistigen, onse voorouders niet aengenaem geweest en zijn. Maer anders verdriuen de wetten de argelisticheden, anders veriagense de philosophen. De wetten doent, so verre zijt metter daet ende macht bereycken connen: maer de philosophen, so verre zijt met verstant ende reden volstrecken mogen. De reden dan, eyscht datter geen dinc beueynsdelic, bedriechlic noch verradelic en gesciede. Sijnt dan geen lagen, ist geen panden oft netten wt strecken, al en drijf oft en iaechtmen daer het wilt niet inne? ia de wilde dieren blijuen daer dicmael inne verrast, sonder van yemant veruolcht te werden. Stelt ghi v huys dan te 
{==122v==} {>>pagina-aanduiding<<}
 cope, sladyer een brief (als oft een strick waer) voor, vercoopt ghy thuys om eenighe ghebreken, op dat daer yemant onbedachtelick aen soude blijuen hangen? Dit dan, hoe wel het om de quade ghewoonte ende verdoruen zeden, niet oneerlick geacht en werdt, noch met geen wet ofte burgherlick recht verboden en is: so ist nochtans door de wet der naturen verboden. Dat is de vriendelijcke ghemeenschappe (twelck hoe wel het dickmael gheseyt is, nochtans meermaels geseyt moet werden) die haer onder alle menschen bi een yegelijc soo breet opent: doch wat meer onder den genen die van een natie zijn, maer aldernaest ende meest bi luyden van eender stadt. Daeromme ons voorouders wat anders hielden van Ius gentiam, dats trecht der volcken, dan van Ius ciuile, dats het burgher recht. Doch ist niet al tsamen een recht voor alle volcken dat burgerrecht is: maer wat der volcken recht is, behoort ooc het burger recht te wesen. Maer wi en hebben geen volcomen noch wtgedructe gedaente vant ware recht, oft van de natuerlike rechtuaerdicheyt. Wi en gebruycken niet dan de scaduwen ende beelden daer af. Maer och oft wy die selfde noch wel onderhielden: ghemerct si genomen worden wt d'alderbeste exempelen vander naturen ende vander 
{==123r==} {>>pagina-aanduiding<<}
 waerheyt. Want wat treffeliker woorden zijn dat, Maect niet dat ick door v, oft door v gheloue behaelt noch bedroghen werde. Wat gouden woorden zijn dit, Onder den goeden behoort recht ende sonder bedroch ghehandelt te werden. Maer wat goede menschen zijn, ende wat recht ghehandelt te werden heet, is een groote twijfele oft questie. Q. Scaeuola d'opperste bisscop seyde dat d'aldermeeste cracht ghelegen was in de vierscharen daermen handelen ter goeder trouwen, ende dat dit woort ter goeder trouwen, hem alderbreetste verspreide: dat het ghebruyct werdt in voochdyschappe, in gheselschappe, in verpandingen, in leninghen, in copingen, in vercopingen, in hueringen, in verhueringen: in welcke dingen tghemeen tgeselschappe der menschen begrepen is: ende dattet eens wtgenomen rechters werck is, in dese dinghen wel te connen oordeelen, wat yeghelijck den ander behoort te leueren: sonderlingen ouermits men in sulcke saken veel vonnissen d'een tegen dander vint. Daeromme moeten de listicheden ende de schalcheyden wech gedaen werden: bysonder die, welck arbeyt om wijsheyt te schijnen, ende nochtans opt alder verste daer af verscheyden is. Want de wijsheyt bestaet int verkiesen tusschen goede ende quade dingen: maer de schalc-
{==123v==} {>>pagina-aanduiding<<}
heyt (indien alle dat oneerlick is, quaet is) verkiest het quaet voor tgoet. Noch het burgher recht, dat wter naturen spruyt, en straft niet alleen de schalcheyt ende bedroch int vercopen van eruen: maer het verbiet ooc alle bedroch int vercopen van slauen, daer de vercoper tghebrec wel behoort te weten, oft si wechlopers, dieuen, oft ongesont zijn: dies de vercoper (indien daer gebrec van hem geweten inne wert beuonden) tselue beteren moet. Met de erffenisse ist een ander sake. Verstandicheyts scijn in schalckheit, ist alder scadelijcste in smenschen leuen.Daer wt verstaen wert (aengesien de nature de fonteyne is vande rechten) ooc natuerliken te wesen dat niemant sulcx en bedrijue, dat hy roue wt eens anders onwetenheit: noch daer en is niet schadelijckers in smenscen leuen, dan den schijn van verstandicheyt in scalcheyt: daer wt dese ontallike twijfelen spruyten, dat de nutte saken tegen eerlike schijnen te strijden. Want hoe vele werdter doch geuonden die hem soude connen onthouden van onrecht te doen alst onghestraft ende sonder yemants weten geschieden mochte? Laet ons dat eens besoecken (belieuet v) ooc in sulcke exempelen daer inne tgemeen volc mogelic geen sonde en rekent: want ick en wil hier niet seggen van moorders, van venijn cokers, van valsche testament makers, van dieuen, van gemeen lant dieuen, die niet behoren ghe-
{==124r==} {>>pagina-aanduiding<<}
straft te werden met de woorden ende disputatien van de philosophen, maer met kerckers ende ketenen: Ick denck te seggen vant geen, dat sulcke doen, die noch voor goede mannen gheacht werden. Daer zijnder gheweest die een valsch testament vanden rijcken man L. Minutio Basilio wt Grieken tot Romen brachten: ende om te lichter tot haer meninge te comen, so schreuen sy tot mede erfghenamen M. Crassum ende Q. Hortensium d'aldermachtichsten vander stadt: de welcke niet tegenstaende si sulcx wel valsch te wesen vermoeden, nochtans om datse hun selfs in die valscheyt onsculdich kenden, en weygherden si dit profijtgen van eens anders boosheyt niet. Maer wat dan? is dat genoech datse schijnen niet misdaen te hebben? ten dunct mi voorwaer niet: hoe wel ic den eenen leuendich zijnde bemint, ende dander doot niet ghehaet en hebbe. Maer want dese Basilius zijns susters sone met zijnen name hadde doen noemen, dien hy oock zijn erfghenaem ghemaeckt hadde: dien beschermer meyne ick van der Picener ende Sabiner velden (o schandelijcke smette van dien tijden) so en wast niet recht dat de ouersten vander stadt, het goet, ende dese ionghe Satyrius niet dan den name hebben en soude. Ist dan oock soo dat die ghene die 
{==124v==} {>>pagina-aanduiding<<}
 tonrecht niet en keert, noch vanden zijnen en weert (als hijs macht heeft) onrecht doet, alsoo ick in deerste boecken gheseyt hebbe: wat salmen van sulcken seggen, die niet alleen het onrecht niet en keert, maer dat oock helpt? Ick en achte seker d'erffenissen die noch al waerachtelijcken op yemant comen niet eerlijck te wesen: indien si met listighe smeeckende weldaden ende niet met waerheyt maer door schoon ghelaet vercregen zijn: ende in alsulcke saken placht de profijte somtijts wat anders te schijnen, dan de eere is: maer tonrecht, want de bate ende eerbaerheyt staen onder een selfde regule. Eer ende profijt van een te sceyden, is die fonteyne van alle quaden.Die dit niet en merct, en sal van gheen bedroch boosheydt vry zijn: want aldus denckende, dats wel eerlijck, maer dits nut, sal hy door zijn dolinghe doruen van een schoeren de dinghen die vander natueren tsamen ghecoppelt zijn: Het welck d'eenighe fonteyn van bedroch, schalcheyt ende van alle boosheyt is. Daeromme al waert sake dat een goet man de macht hadde om met zijn vingerken eens te knippen hem selfs in eens rijcken mans testament als erfgenaem te dringhen, soo en sal hijs niet doen, al wist hy ooc voor seker, dat nemmermeer yemant sulcx van hem vermoeden soude. Maer gaefmen M. Crasso de macht om so door eens 
{==125r==} {>>pagina-aanduiding<<}
 vinghers verrueren erfgenaem te moghen ghemaect werden daer hijs van rechts weghen niet en ware: hi souder (gelooft my) oock op de marct wel om dansen willen. Maer een rechtuaerdich man, twelck ick een goet man achte, en sal niemandts goet verminderen om tzijne te vermeeren. Wie hem hier af verwondert, die belijdt daer mede, dat hy niet en weet wat een goet man is. Maer die in zijn gront wil gaen ende ondersoecken de verborghen kennisse zijns ghemoets, sal by hem seluen verstaen, dattet een goet man is, die yeghelijc helpt die hy mach, ende niemant en beschadicht ten waer hi verongelijct ware. Die elck helpt daer hi mach ende niemant en bescadicht is een goet man.Wat dan? schadet dese niet, die als door eenrehande venijn zijn beste doet om d'erfghenaem wt het testament te drijuen ende hem selfs daer inne te helpen? salmen dan (mach yemant hier segghen) niet doen dat oorbaerlic ende profijtelic is? Dese leer eerst verstaen, dat gheen dinck, twelck onrechtuaerdich is, oorbaerlijck oft profijtelijc zijn mach: die dit niet gheleert en heeft, en mach gheen goet man wesen. In mijn ioncheyt hebbe ick van mijn vader gehoort, dat een raetsman Fimbria tot een rechter gecoren was van een Romeynsch ridder, voorwaer een eerbaer man, die gewet hadde te bewijsen dat hy een goet man ware: tot den welcken 
{==125v==} {>>pagina-aanduiding<<}
 dese Fimbria seide dat hi sulcx nemmermeer oordeelen wilde, op dat hy (indien hi tegen hem vonniste) den goeden name van een eerlic burgher niet schenden en soude: oft dat hy niet lichteliken yemandt een goet man soude schijnen te achten, om welck te wesen soo ontallijcke vele duechdelijcke daden ende lofwaerdighe saken eysschen ende nootlic behoeuen. Alsodanigen goeden man dan, die Fimbria (ic late Socratem achter) hier voor oogen hadde, en mach geen sake nut achten, die ooc niet eerlic en is. Daeromme en sal sulcken man niet alleen niet doen, maer ooc niet derren dencken, twelc hy alleman niet en soude derren seggen. Ist niet schandelic dat de Philosophen twijfelen aen dese dinghen, daer de boeren niet eens aen en twijfelen? wten welcken oock dit oude spreecwoort ghesproten is, twelc si bruycken int prijsen van yemants duecht oft ghetrouwicheydt, ick soude hem (segghense) ongetelt gelt betrouwen doruen. Wat heeft dit spreeckwoort doch anders inne dan dat gheen dinck profijtelic en is, dat niet behoorlijck en is, al mochtmens oock sonder yemants wedersegghen verweruen ende behouden? Siedy wel datmens nae dat spreecwoort oock den voornoemden Gygi niet en mach toe laten noch vergheuen, noch oock niet desen, dien ick 
{==126r==} {>>pagina-aanduiding<<}
 dicht hier voor stelde, als oft hy met het beweghen van een vingherken alle mans erffenisse te samen mochte schrapen: want gelijc het gene dat schandelijc in sich selfs is, nemmermeer eerlijck en mach werden, alhoe verborgentlijcken dattet geschiede: alsoo en mach tgene dat niet eerlic is, nemmermeer profijtelijck werden, want sulcx teghens de nature is. Maer (sal yemant seggen) men heeft oorsake om misdoen alsser groot loon voorhanden is. Als C. Marius niet vele hoops meer en hadde om burger meester te worden (ouermidts hy nv al seuen iaren nae zijn praetoraet vergheten was, soo dat hy niet en scheen ymmermeer nae tburghermeesterschap te sullen staen: heeft hy Q. Metellum een heerlijck man ende treftich burger (wiens legaet hi was, ende was ooc van dien veltheere tot Romen gesonden) voort volc van Romen besculdicht, seggende dat die het oorloch verlangde: maer wilde men hem burghermeester maken, hi soude binnen corten tijt Iugurtham leuendich oft doot leueren in handen vanden Romeynschen volcke. Also wert hi opper veltheer gemaect: maer hy weec af van de getrouwicheyt ende rechtuaerdicheit: als die een dalderbeste ende treffelicste burger (wiens legaet, ende vanden welcken hi gesent was) door valsce besculdiginge inder gemeenten 
{==126v==} {>>pagina-aanduiding<<}
 haet brachte. Noch onse Gratidianus en heeft oock niet als een eerlic man gedaen, ten tijden als hy Praetot was. Tribuni Plebis waren voorstanders der ghemeenten.De Tribuni Plebis hadden desen Gratidiano noch by gheuoecht al de gheheele vergaderinghe vande Praetores: om ghelijckelijcken met malcanderen ordonnantie te maken inde saken vander munten, want het ghelt tot dien tijden so op en neder liep, dat niemant en mochte weten wat hy hadde: also hebben si ghelijckelijck alle te samen een eualuatie ghemaeckt met wetten ende straf daer by: ende na dat si met malcanderen gesloten waren alle ghelijck nae de maeltijt te comen op de puye (daermen af leest oft publicatie doet) omme die ordonnantien te vercondighen, zijnse alle van een gescheyden, d'een ghinck hier, d'ander daer. Maer Gratidianus ghinck stracx weechs nae der puyen ende heeft daer alleen afghelesen ofte vercondicht dat onder hen allen gelijc besloten was: welcke sake (indien ghijt vraecht) hem tot so grooter eeren gheuiel, datmen zijn beelt in alle straten maecte, daermen wieroock ende waskaersen voorbrande. Wat behoeuet veel woorden? daer en was noyt yemant beter gewilt vander gemeente. Dit zijn dan de dingen die somwijl int beraden swaricheydt maken: alst onrecht datter gheschiet niet groot, maer tprofijt 
{==127r==} {>>pagina-aanduiding<<}
 datter af comt seer groot schijn: ghelijck het desen Gratidiano niet seer schandelijc en dochte te zijn, dat hy des volcx gonste van zijn medebroeders ende Tribunis plebis roofde ende die alleen tot hem troc: om daer door burghermeester te werden, twelc hy voor hem seer nut waende. Maer van alle dese dingen is een regule, dien ic wensche dat v bouen alle dinghen wel condt sy: te weten of tgeen dat nut schijnt, en mach niet schandelic zijn: oft indient schandelic is, en macht niet eerlic schijnen. Wat salmen dan hier toe seggen? machmen dien voornoemden Marium, noch desen Gratidianum gheen goede mannen achten? opent ende doorsoect v verstant eens, op dat ghi muecht sien wat gedaent, schijn oft teeken van een goeden man in henluyden is. Sal dan een goet man om zijn baets willen liegen, bedriegen ende een ander te onrecht besculdigen? voorwaer gheensins. Niet beters dan een goede name.Vintmen eenich dinc dat so nut oft soo te wenschen is, daermen een goet gherucht ende goeden name om verliesen sal? wat isser doch soo groot dat dees profijt (somen dat noemt) schijnt mede te brengen, alst wel groot is datse met haer wech schoert, wanneer sy een goet mans goede fame, ghetrouheyt ende gerechticheit berooft? wat onderscheyt ist doch, oft yemant wt een mensch in een wilt dier veran-
{==127v==} {>>pagina-aanduiding<<}
dert, oft dat hy de beestelijcke wreetheyt onder menschelike gedaente pleecht? wat dingen dan? die alle dat recht ende eerlick is achter rugge stellen, alleen om tot mogentheyt te comen, doen dese het selfde niet, dat hy dede, die den ghenen tot een schoonvader begeerde te hebben, door wiens vermetele stoutheyt hy machtich soude zijn? hy waendet profijtelick hem veel te vermogen door den haet van een ander: maer hy en mercte niet hoe onrecht, hoe onnut ende hoe schandelick dat teghen zijn vaderlant was. Sijn schoonvader self hadde altijt in de mont twee Griecxe vaersen Euripidis in Phoenissis, die ick hier (soo ic best can) stellen sal: moghelic wat ongeschict, maer soo nochtans dat de meyninghe verstaen mach werden.


Ist recht te breken, men salt doen om tregeren: 
Maer in alle ander dingen staet duecht te eeren. 


Dits seker een hals stuck van Etheocles oft (veel eer) Euripide die dat alleenlic wtsondert, twelc het alder lasterlijcste is van alle boosheyden.Wat wil ic de cleyne dingen ondersoecken? erffenissen, coopmanschappen oft bedriechlike vercopinghen? Hier hebdijer een, die Coninc ende heere vant Roomsce volc ende van alle natien begeerde te worden, ende dat oock volbrachte. Soude yemant dese begeerlicheyt eerlic willen 
{==128r==} {>>pagina-aanduiding<<}
 noemen, die waer van sinnen berooft: want sulc een soude tverlies van vryheit ende van wetten voor goet aensien, ende de gruwelijcke veruloecte verdruckinge van dien, looflijck wanen. Maer soude yemant wel belijden dattet niet eerlijck en is in dese stadt die vry was, ende behoort te blijuen, als heere te regeren, daer by nochtans willen segghen dat sulcx dien regent nut ware: wat berispinghe ofte (om bet te segghen) wat bescheldinghe soudick (meyndy) bruycken om sulck een wt zijn dolinghe te trecken? Ach Godt: mach dan d'alder schandelijcxste ende grouwelijcxste moort van tgheheele vaderlandt (al waert al schoon dat die ghene die hem hier toe begheuen heeft, vader ghenoemt worde vanden verdructen burgeren) ooc noch yemandt nut zijn? men moet dan de profijt nae de eere buyghen ende schicken, ende dat alsoo, dat by dese twee woorden, eere ende baet, die onderlinghen schijnen te verschillen, een selfde dinc verstaen werdt. Nv gae ick tot de opinie vant ghemeen volck: wat mach daer profitelijcker zijn dan de macht om regeren? so en vinde ick oock niet dat den ghenen, diet onrechtelijc vercregen heeft, onnutter mach zijn, alsment na der waerheit rekenen wil. Accius seyt.

{==128v==} {>>pagina-aanduiding<<}



Veel haten den macht met ontrouwe sinnen 
Luttel goeden vintmen diese beminnen. 


Mogen dan benautheyden, sorchuuldicheyden, nachtlijcke ende dagelijcxe vreesen, ende een leuen dat vol periculen ende lagen is, yemanden ooc nut zijn? maer van wat rijc is dat gheseyt? dat van Tantalo ende van Pelope gesproken zijnde te recht geseit wert. Maer hoe vele meerder vianden meyndy heeft hy, die metten heyrlegher der Romeynen, het Romeynsche volck selfs verdructe? iae die niet alleen een vrije stadt, maer oock een ghebiedende stadt ouer landen ende volcken dwanc om hem te dienen? wat smette meyndy dat dese in zijn conscientie ghehadt heeft? wat wonden? hoe mocht dies mans leuen hem seluen nut zyn? alst sodanich was datter den aldermeesten danck ende glorie inne gelegen was voor den ghenen diet hem beneemt? Ist dan so, dat dese dinghen die d'aldergrootste schynen niet profitelick en zyn, om datse vol lasters ende schanden steken, soo behoortmen ooc vastelick te ghelouen, datter niet en is dat nut mach zyn, alst niet eerlick en is. Het welcke dicmael te voren ende ooc van C. Fabritio in zyn tweede burgermeesterschap ende van onsen raet int oorloge teghen den Coninc Pyrrhum geoordeelt is. Want als de Coninck Pyrrhus onuer-
{==129r==} {>>pagina-aanduiding<<}
oorsaect de Romeynen quam bestrijden ende men met eenen strijtbaren machtighen Coninc om de heerscappie oorloch voerde, soo is een ouerloper vanden Coninck Pyrrho heymelijck int legher ghecomen, tot Fabritium den burgermeester: dien hy beloofde, also bedectelick weder int leger Pyrrhi te gaen, als hy herwaerts was ghecomen, ende den Coninck met venijn te vergheuen, indien de burgermeester hem dat wilde loonen. Fabritius dede dese weder tot Pyrrhum brenghen: welcke zijne daet de Romeynschen raet ghepresen heeft. Maer sietmen hier opten schijn ende waen vanden oorbaer, soo mocht die eene verrader den Romeynen van dat sware oorloch ende van dien grooten viant verlost hebben: twelck seker een groote schande ende boosheit geweest ware, datmen den genen, metten welcken men om d'eere street, niet met vroomheydt, maer met boosheyt tonder ghebracht souden hebben. Welc was dan van beyden nutter, het strijden met wapenen, oft met venijn, ende dit so wel inden ogen vanden Senaet van romen, die noyt den oorbaer van d'eerwaerdicheyt en scheyde, als van Fabritio die sulcken man tot Romen was, ghelijck Aristides tot Athenen? begeertmen het regiment om de glorie? laet het sonder boosheyt gheschieden, die niet 
{==129v==} {>>pagina-aanduiding<<}
 inde glorie wesen en mach: wordt dan de rijckdomme begheert, die en mach doch in gheender wijse met schande nut wesen. Scandelike rijcdom en is niet nut.Daeromme en was die meyninge oft sententie van L. Philippo de soon van Quinto niet nut: willende dat die steden, die om tontfanghen gelt door L. Syllam met des raets belieuen vry gemaect waren, wederomme chijnsbaer souden wesen: sonder hunlieden tghelt dat sy om haer vryheyt betaelt hadden, weder te geuen. De Senaet heeft desen meyninghe geuolcht: dit was schandelic voort rijc. Dus ist geloue vanden zeerouers beter dan vanden Raet van Romen. Maer d'incomsten zijn daer door vermeerdert: so ist ymmers profijtich. Hoe lange sullense doruen seggen datter yet nut is twelc niet eerlic en is? mach oock eenich rijc dat met glorie ende ionste vanden ondersaten behoort onderset te wesen, nut gheschieden ofte comen van haet ende blaemte? Ick ben ooc dicmael selfs met mijnen Catone oneens gheweest: want hy dochte mi te seer streng zijn int voorstaen van de chijnsen ende incomsten: den tollenaren oft pachters van exchijsen ontseyde hijt al, den vrienden veel: daer wy nochtans teghen sulcke weldadich behoren te wesen, ende met hunluyden alsoo te handelen als wy met onse pachtenaers pleghen te doen: ende dies 
{==130r==} {>>pagina-aanduiding<<}
 oock te meer dat de vereenighinghe van sulckdanighe ooc mede totter stadt weluaert dient. Curio en dede ooc niet recht, als hy der Transpadaners sake seyde recht te zijn: daer hy dan altijt byvoechde, laet den oorbaer d'ouerhandt behouden. Hy hadde alsoo lief moghen segghen, dat de sake niet recht en was om datse tghemeen weluaert niet nut en was: als dat hijse profijtelijck seyde te wesen, ende beleedse nochtans niet recht te zijn.


Sommige lusten vragen, van welckc d'een den oorbaer, d'ander d'eerbaerheyt schijnt te vermanen. 
Het ix. Capit.

Het seste boeck dat Hecaton van d'officien gemaect heeft, is vol aldusdaniger vragen: oft ooc een goet man betaemt dat hy in een seer grote dierte zijn gesinde niet en sal voeden? daer disputeert hy ouer weder zijden, ende sluyt nochtans int eynde, datmen behoort te doen na den oorbaer eyst, ende niet na de menscelike medogentheit. Hi vraecht, alsmen sceepwerpinge doen moet, oftmen eer een costelic paert inde zee sal werpen, ofte een onwaerde slaue? hier leert den oorbaer weder anders dan de menscelicheyt. Waert dat een dwaes in een scipbrekinge een planc gegrepen 
{==130v==} {>>pagina-aanduiding<<}
 hadde om hem op te berghen: sal een wijs man hem dien benemen indien hijs mach doen? hy seyt neen, want dat waer onrecht. Maer oft de meester vanden schepe dien name, soude hy tzijne niet nemen? gheensins, niet meer dan hy den ghenen die met hem in de diepe zee seylende is, wt zijn scip, om dattet zijns is, soude moghen werpen: want tot dier tijt toe, dattet schip gecomen is ter plaetsen daert verhuert is, en behooret zijnen meester niet, maer die daer inne varen. Maer oft daer maer een plancke en waer voor twee schipbrokigen, dat beyde wijse mannen waren, sal elc de plancke voor hem seluen na hem rucken, oft salse d'een d'ander willens wijcken? Deen salse voor dander laten, maer dien, aen wiens leuen oft voor hem, oft voort ghemeen weluaert gelegen is. Maer oft aen hun beyden ghelijcke veel gelegen waer? So en sal tusscen hem geen twist zijn, maer sal die gene die worstelende vanden ander verwonnen wert (als oft by lotinghe gheschiede) den verwinner wijcken. Wat sal een soon doen oft zijn vader kercken roofde, ende holen onder der aerden tot de schatkist delfde, sal hijt den raet te kennen geuen? Dat ware onrecht, ia hy sal ooc zijn vader beschermen indien hi beschuldicht werdt. So sal dan tvaderlant in alle officien de ouerhant niet hebben. Het 
{==131r==} {>>pagina-aanduiding<<}
 sal ymmers: want het ist vaderlant nut, getrouwe burghers te hebben voor haer ouders. Maer oft de vader de macht vander stadt bestont onder hem te brengen, oft hi tvaderlant wilde verraden: sal de sone hier toe swijghen? hy sal de vader bidden zijn voornemen te verlaten, helpet niet, soo sal hy hem beschuldighen, ia hy sal hem ook dreyghen: ten laetsten, indien de sake tot slants verderuen soude strecken, soo sal hi het weluaert van zijn vaderlant bouen zijns vaders soecken. Hy vraecht ooc, waert dat een goet man onwetende haghemunt ontfanghen hadde, sal hy namaels, als hy sulcx weet, dit valsche ghelt ooc voor goet gelt betalen den genen die hy schuldich is? Diogenes seyt ia: Antipater, neen: metten welcken ick lieuer stemme. Die afgaende wijn vercoopt, behoort hijs niet te seggen? Diogenes achtet onnodich, Antipater seyt dat sulcx een goet man betaemt. Dit zijn quantsuis de twistighe rechten vanden Stoycienen. Oftmen de ghebreken int vercopen van een slaue niet seggen en sal? sulcke gebreken niet, de welcke oftmen die versweghe, de cope te niet maken, maer dese dattet een loghenaer, dobbelaer, dief, dronckaert is d'een houdt datmen dese ghebreken seggen sal, d'ander hout neen. Waende yemant cooper te vercopen, daer hy gout 
{==131v==} {>>pagina-aanduiding<<}
 vercochte, salt een goet man den vercoper te kennen geuen dattet gout is? oft sal hy om een penninc copen datter duisent waerdich is? Nv blijct ghenoech claer wat mijn gheuoelen is, ende wat gheschille datter is tusschen de philosophen die ick ghenoemt hebbe. Salmen de copen ende beloften niet altijt onderhouden oft volbrenghen, die noch door ghewelt, noch door quaet bedroch (so de Praetores plagen te seggen) gedaen zijn? Oft yemant een ander een medicijne gaue tegens de watersucht, met sulcker voorwaerden, dat de watersuchtighe (indien hy daer af gheneest) die medicijne oft raet nemmermeer nae dien meer ghebruycken sal: werdt hy daer door gesont, ende hy na een deel iaren weder inde selfde siecte valt, can hy niet weder vanden meester oorlof ghecrijgen om dien raet oft medecijn te gebruycken, wat sal hy doen, is d'ander so wreuel dat hijs niet toe en laet, daer hy nochtans niet beschadicht en is? men moet het leuen ende de gesontheyt te hulpe comen. Wat? oft een wijs man te voren gehouden werdt van een die hem erfgenaem wil maken van vijfentwintich hondert duysent croonen, dat hy voort ontfangen van d'erffenisse by lichten dage opentlic opter marct soude gaen dansen, ende d'ander dat belooft hadde den genen die hem anders geen erf-
{==132r==} {>>pagina-aanduiding<<}
genaem gemaect en soude hebben: sal hi gaen dansen? oft niet? Ic hadde lieuer dattet onbelooft waer, dat waer dapperliker ende treflijcker geweest: maer heeft hijs belooft, ende acht hijt schande op de marct te dansen, so valt zijn liegen ofte belofte breken hem eerliker, indien hi d'erffenisse verlaten, dan oft hijse ontfangen hadde: ten ware hi dat gelt in so groten gemeenen noot aen stadts weluaert bestede, dat hem ooc zijn dansen om tvaderlant bystant te doen, gheen oneere en ware. Beloften die d'ontfanger schadelijc zijn, ismen niet schuldich te volbrenghen.Maer de beloften die den ghenen selfs, diese gedaen worden, niet nut en zijn, en behoeftmen niet te houden. De sonne (op dat ic weder tot de fabulen keere) hadde Phaetonti zijnen sone belooft te doen wat hi begheerde: hy wenschte op zijns vaders wagen geuoert te mogen werden, daer op hy quam maer eer hi stille hielt, was hi verbrant. Hoe vele beter waert gheweest, dat de vader zijn beloften niet gehouden en hadde? maer wat? vercreech Theseus ooc niet een belofte van Neptuno? als hem Neptunus drie wenschen gegeuen hadde, so wenschte hy de doot van sinen Hippolito: alsoo de vader daer quaet vermoeden op droech door de stiefmoeder: dies Theseus door tverweruen van desen wensche in d'alder swaerste droefheyt quam. ooc mede Agamemnon belooft hebbende Dianae op te offeren tscoonste dat 
{==132v==} {>>pagina-aanduiding<<}
 binnen dien iare int landt soude gheboren werden, moste zyn selfs dochter Iphigeniá offeren, die de schoonste geboren van alle dat iaer was. Beter waer de belofte gebroken geweest, dan sulcken wreeden onmenschelijcken daet volbracht. Daeromme en salmen somtijts zyn beloften niet houden: noch niet altyt wedergeuen datmen in bewaringe ontfangen heeft. Heeft v yemant wel by sinne zynde een swaert te bewaren ghedaen: heyscht hijt v dul zijnde weder: so ist wedergheuen misdaet, ende het niet wedergheuen behoorlijck. Maer hoe? oft die ghene die v zijn ghelt te bewaren gedaen heeft, v vaderlant wilde bestryden: soudijt hem oock weder gheuen? Ick geloue wel neen: want ghi sout tegens tgemeene weluaert doen, twelc v bouen al lief ende waert behoort te wesen. Also werden veel dingen, die van naturen eerlick schynen te wesen, door veranderinghe van tijden oneerlic: So wert beloften te volbrenghen, coop te houden, tontfangen weder te gheuen oneerlic, als den oorbaer in schade verandert is. Also vermoede ic nv genoech geseyt te wese vanden dingen, die daer onder een decxel van wijsheit nut schynen te zyn tegen de rechtuaerdicheyt. Maer want ic int eerste boec de officien ghetrocken hebbe wt de vier fonteynen van de eerbaerheit: 
{==133r==} {>>pagina-aanduiding<<}
 soo wil ick my daer noch in houwen: als ic leeren sal hoe seer contrarie die dingen teghen de duecht zijn, die nut schynen ende niet nut en zyn. Dit sy dan van de wijsheyt, die door schalckheyt naghebootst werdt, ende van de rechtuaerdicheydt (die altijt nut is) tot nv toe ghedisputeert.


Van vroomheyt oft stercmoedicheyt. 
Het x. Capit.

Daer zyn noch twee deelen van d'eerbaerheit: van welcke hem het een verschynt in de grootmoedicheyt ende vroomheit van een edel herte: tander in de gelycmakinge ende matiginge van onthoudelicheyt ende getempertheyt. Van Vlysse wert ghescreuen door sommighe Tragedische poeten (hoe wel van sulcx met allen geen quaet vermoeden vermelt en werdt byden alderbesten Poete Homerum) dat hi hem veynsde sot te zyn, op dat hy niet mede soude trecken ten stryde voor Troyen. Dit docht hem dan nut, maer ten was geenen eerliken raet. Maer (sal yemandt segghen) het was hem nut te regeren, ende in zyn lant Ithaca met zyn ouders, wyf ende kint rustich te leuen. Sout ghi eenige eere in daghelycxe periculen ende arbeyden by dese gerustheit gelijcken willen? voorwaer ick houde die ruste versmadelic ende verwerpelic: want wat niet eerlic en is, 
{==133v==} {>>pagina-aanduiding<<}
 achte ick niet te moghen nut zijn. Wat waendy dan, soude Vlysses al hebben moeten horen, hadde hi in sulcke beueynstheit volherdt? die noch na dat hy d'alder heerlijcste feyten in d'oorloge bedreuen hadde, dit van Aiax moste hooren.


Dese ginc (so ghy weet) alleen sijn trou beulecken 
Vanden eedt daer hy oyt eerst af heeft gesproken. 
Hy veynsde hem sot, om niet met ons te trecken: 
Hadde Palamedes niet connen ontdecken 
Soo schalcken list, die cloeckelijck was geroken, 
Dees mans eedt waer eewich met scande gebroken. 


Hem waer beter geweest te strijden niet alleen tegen de vianden, maer ooc tegens de vloeden (so hy noch dede) dan te beswijcken tgemeene Griecken lant, dat alle ghelijck ghesint was om tegens de Troyanen te oorloghen. Maer wy willen de fabulen ende buytenlantsce geschiedenissen achter wegen laten, ende comen tot ons selfs daden ende saken. Als M. Attilius Regulus ten tweeden mael burgermeester van Romen zijnde, in Africa geuangen was door de lagen daer van d'ouerste een Lacedemonier was, ghenaemt Xantippus, ten tijden dat Hamilcar de vader van Hannibal het opperste regiment van den Carthaginenser voerde: ende Regulus tot Romen gesent was om de verlossinge van sommige edelen wt Africa, onder eedt van selfs weder tot Carthago te comen, indien 
{==134r==} {>>pagina-aanduiding<<}
 men hunlieden haer geuangens niet weder en leuerde, so heeft hi tot Romen gecomen zijnde, wel connen sien wat hem nut was: welc zijn oorbaer hy nochtans (so tblijct) valsch ende onrecht oordeelde, te weten daer in zijn vaderlant te blijuen, thuys te leuen met zijn wijf ende kinderkens, zijn geleden verdriet als een gemeen ongelijc vant onsekere oorloch te achten, ende in zijn vaderlant in burgermeesterlike staet te leuen. Wie sal dese dingen loochenen nut te zijn? wat dunct v hier af? De vroomheyt van herten ende de grootmoedicheyt en wil hier nochtans niet aen. Soect ghi noch heerliker exempele? dit is ymmers de natuerlike aert deser voorscreuen duechden, geen dinc te vreesen, alle menschelike dingen te verachten, geen saken die menschen opcomen mogen, onlijdelic te wanen. Maer wat dede dese man? hy quam inden raet, verclaerde de sake van zijn comste, hi weigerde zijn opinie in desen te seggen, ouermits hy geen raetsman (so hi seyde) en was, so lange hi met zijn eedt den vianden was verbonden. Ende dat noch meer is, so seyde hi (o arm dwaes, sal yemant hier seggen, die tegen zijn eygen weluaert ende oorbaer is) dat het geen oorbaer en was, de geuangens den Cathaginensers weder te geuen, ouermits dat dit noch iongelingen ende goede capiteynen waren: als hi daer tegen van outheyt een afgaende man was. 
{==134v==} {>>pagina-aanduiding<<}
 Alsmen hem daer inne volchden, so hieltmen de geuangens, ende hy keerde weder na Carthago: also en mochte noch die liefde van tvaderlant, noch van zijn wijf oft kint hem daer niet houden. Hem en was doe ooc niet verborgen, dat hy na d'alderwreetste vianden ende tot onmenschelike grouwelike pijnen reysde: doch en wilde hi sinen eedt niet breken. Aldus was hy in beter sake als hy met waken gedoot wert, dan oft hi binnen zijn huys out geuangen, meyneedich ende een out burgermeester gebleuen waer. Maer twas sottelick, niet alleen dat hi niet en riedt datmen de geuangens weder soude senden, maer dat hijs ooc af riedt. Waeromme sottelick? oock mede als het noch nut was voor tgemeen weluaert? vintmen dan yet dat eenich burgher mach nut zijn, als sulcx tghemeen weluaert schadelick is? de menscen verkeeren die dingen, die de fundamenten der naturen zijn, als sy den oorbaer van d'eerbaerheydt scheyden. Want wy ymmers al tsamen den profijt begeeren: daer toe werden wy geruct ende gedrongen, so dat wy geensins anders en mogen doen. Wie ist doch die voor de profijt vlucht oft wech loopt? oft wie isser (om bet te seggen) diese niet naerstelijcken en soect ende nae volcht? Maer want wy de profijtelike dingen nergens anders dan in lof, in duechde-
{==135r==} {>>pagina-aanduiding<<}
lijcke verchieringhe ende in eerbaerheyt en moghen vinden so achten wy dese dinghen voort meeste ende alderopperste, ende en houden de name van profijt niet voor so heerlic als nootlic. Wat salt dan zijn (sal yemant seggen) int sweeren? sullen wi den vergramden Iupiter ontsien? dat de goden nimmermeer gram en worden, noch niemant en beschadighen, is een gemeen gheuoelen by alle Philosophen: niet alleen by den ghenen die daer seggen dat hem God met der menschen saken niet en bemoeyt, maer oock by sulcke die segghen, dat God alle dingen bestiert ende regeert. Want wat gram zijnde Iupiter hadde Regulum meerder mogen beschadigen, dan hy hem selfs beschadichde? dese cracht dan die sulcdanigen oorbaer verachte, en quam wt geen vreese van de goden. Maer soude hy niet schandeliken doen? eerst so stont het minste quaet te verkiesen. Was dan in die scande so vele quaets ghelegen, als in die pijnlike doot? voort datter by Accium is, hebdy v trouwe niet gebroken? ick en hebbe noyt ontrou man mijn trouwe belooft, noch en beloofs hem niet: hoe wel dit van een godloose Coninck gheseyt wordt, soo ist nochtans artich gheseyt. Hier toe voeghense ooc ghelijck als wy seggen dat sommighe dingen nut schijnen diet nochtans 
{==135v==} {>>pagina-aanduiding<<}
 niet en zijn: dat si ooc alsoo sommige dinghen segghen eerlick te schijnen, diet niet en zijn: ghelijck oock dit selfde, te weten, weder tot sulcker pijnen te keeren om zijn eedt te houden, eerlijck ghedaen schijnt te wesen: maer dit verandert dattet niet eerlijck en is, want wat door dwanck der vianden gheschiet, en behoortmen niet te houden. Hier en bouen seggen sy noch, wat seer oorbaerlijc is, dat wert ooc eerbaer, al en scheent te voren alsulcx niet. Dese dinghen dan schijnen by na teghen Regulum te wesen. Maer laet ons het eerste besien: Iupiter en was niet te vreesen, op dat hy vertoornt zijnde, niet verdreuen en soude: die welcke niet en plach te vertoornen, noch te schaden. Voorwaer dese reden en doet niet meer tegen Regulum dan tegen alle eedtsweeren. Maer men behoort niet te mercken wat ontsich, maer wat cracht datter inden eedt is. Want den eedt is een beuestiginghe daermen God voor oogen heeft. Nv moetmen vast houden watmen vastelijck (God tot ghetuyge nemende) belooft heeft. Hier en sietse dan niet opter goden gramscappe, dijer geen en is, maer op rechtuaerdicheyt ende trouwe: so Ennius meesterlick seyt: O fides alma apta pinnis, & iustiurandum Iouis. Hieromme so wie zijnen eedt breect, die breect de trouwe: den welcken 
{==136r==} {>>pagina-aanduiding<<}
 onsen voorouders (soo in Catonis oratie staet) seyden int Capitolium aldernaest den oppersten god Iupiter te wesen. Iupiter al vergramt zijnde en soude ooc Regulum niet meer leedts hebben connen doen, dan hi hem seluen aen dede. Tis so, indien daer niet quaets en waer, dan in pijnen zijn. Dat dit, ken segghe niet het meeste quaet niet en is, maer met allen gheen quaet en is, segghen oock d'aldergheloofwaerdichste Philosophen: vanden welcken dese Regulus geen middelbaer, maer wel een van d'alder treflijcste getuige is, wilt dien toch niet lasteren. Want wat claerder oft oueruloediger ghetuychnisse willen wi doch wenschen, dan van een prince van den Romeynscen volcke: die om zijn geloof te houden willichliken in dootliker pijnen ginc? maer dat sy seggen datmen tminste quaet sal kiesen, dat is, dat zijt minder quaet achten schandelijck te leuen dan ellendelijc. Isser dan eenich meerder quaet dan schandelicheyt? isser eenich mishagen inde leelicheit des lichaems, hoe mishagelic moet dan de snootheit ende leelicheit vande besmette siele zijn? Daeromme die daer crachtichste van dese dinghen spreken, doruen dat alleen quaet noemen, dat scandelijc is: maer die hier wat ruymer af seggen, en twijfelent nochtans niet het meeste quaet te noemen. Maer dat: ken gaf noyt noch ick en gheue mijn 
{==136v==} {>>pagina-aanduiding<<}
 trouwe gheene ontrouwen: is recht vanden poete gheschreuen, om dat hi de woorden na den personnage Atreum moste bequaem maken. Maer willen si dat voornemen, datmen gheen ontrouwen gheloue en sal houden: sy sien voor hun datse gheen schuylhoecxkens en soecken om de meyneedicheyt te verschoonen. Maer men moet ooc dicmaels int crijchsrecht ende inden eedt den vianden gheloue houden: want het ghene dat ghesworen is, moetmen alsoo houden, als de meninge was dattet moste gheschieden: ist anders, ende doedijt dan niet, soo en ist gheen meyneedicheyt. Ghelijc oft ghy den roouers het rantsoen ws lijfs niet en gaeft soo en gheschieter geen bedroch, al waert oock ghesworen ghegheuen te worden. Want een roouer, en is onder den name van vianden niet begrepen: als die een ghemeen viant van alle menschen is. Met sulcken en behoort de trouwe noch den eedt niet gemeen te wesen: want zijn eedt te breken en is niet valsch sweeren, maer dat ghy wt sherten meninge sweert, alsoot na ons maniere met woorden wtgesproken werdt? ende dat niet te doen is eedt breken. Daeromme seyt Euripides fijn.


Mijn tonghe swoer voor den ooren, 
Maer thert heeft niet gheswooren. 


    Maer Regulus en behoorde de crijchsche 
{==137r==} {>>pagina-aanduiding<<}
 ende viantsche voorwaerden door zijn meyneedt niet te verstoren: want wy handelden met sulcdanigen rechten viant, daer wy ooc het recht vanden heraulten ende veel ander crijchsrechten mede ghemeen hadden: so dat (indient sulcx niet geweest en waer) onsen raet nemmermeer sulcke heerlijcke dappere mannen ghebonden in sviants handen gheleuert en souden hebben. Want als T. Venturius ende Spurius Posthumius weder burghermeesters waren, maecten si vrede met de Samniters, na datter soo qualijck by Claudium ghestreden was, dat onse legioenen doort iuc hadden moeten cruypen: dies si beyde den Samniten geleuert worden, om dat si sulcx sonder beuel vant Romeynsche volck ende vanden raet ghedaen hadden. Ter seluer tijt, zijn Titus Numitius ende Q. Aemilius, wesende Tribuni plebis, mede gheleuert in handen vanden Samniters, want de pays oock by hunlieder toedoen gemaect was: ende dit alle om den Samniters den pays op te segghen: tot welcke ouerleueringhe Posthumius selfs (die mede geleuert soude worden) oosake ende raetsman was. Het welcke C. Mancinus oock ghedaen heeft langhe iaren daer nae. Dese hadde mede buyten weten vanden Senaet van Romen met de Numantiners verbont gemaect: daeromme 
{==137v==} {>>pagina-aanduiding<<}
 hy selfs, als Lucius Furius met Sextus Attilius om deser handel willen een vraghe inden raet deden, daer toe riet datmen hem de vianden leueren soude: welcke meninghe aenghenomen werdt, dies hy den Numantiners gheleuert is. Dit was veel eerliker dan Q. Pompeius dede: de welcke in ghelijcke sake ghesondicht hebbende, door zijn verbiddinghe so vele verwerf, dat dese wet tegens hem geen stadt en hielt. Hier vermocht het ghene dat nut scheen meer dan de eerbaerheyt. Maer by ons voorouders moste de valsche schijn vanden oorbaer wijcken, voor des eerbaerheits waerdicheyt. Maer dat wt dwanc ghedaen was, en behoorde van geender waerde te sijn: dats geseyt rechts oftmen een vroom man dwingen mochte. Maer waerom reysde Regulus dan na Romen, sonderlinge als hi van sinne was te raden tegen het wedersenden vande geuangen Carthaginensers? Tgeen dat meesten in hem te prijsen staet, berispt ghy: want ten hinck aen zijn oordeel niet, maer nam de sake aen om dattet oordeel byden raet soude zijn, ende en hadde hi daer niet gedaen, men soude de Carthaginensers haer geuangens weder gesent hebben: so waer hi ghesont in zijn vaderlant gebleuen. Maer want hi sulcx niet oorbaerlic en verstont voor tvaderlant, so heeftet hem eerlic gedocht sulcx te raden ende 
{==138r==} {>>pagina-aanduiding<<}
 selfs te lijden. Ende datse seggen dattet gene dat groteliken nut is, eerlic wert, ia dat sulcx niet eerlick en werdt, maer al eerlic is soo moetmen weten datter niet profijtelijc en is, dan dat oock eerlijck is: noch daer en is niet eerlijcx om dattet nut is, maer tis nut om dattet eerlick is. Daeromme en salmer onder veel ontallike wonderlike exempelen niet lichtelyck een noemen, dat edeler ende looflycker is dan dit exempel. Maer onder alle dit lof van Regulo, is dat meest verwonderens waerdich, dat hi de geuangens riedt te behouwen: want ons schijnt nv wonder dat hy weder keerde tot Carthago, twelck hy op die tijt niet anders doen en mochte: alsoo en comt die prijs niet op Regulum, maer op die tyden. Want onse vooruaders en hielden gheen bandt stercker, om tgheloof mede te verbinden, dan den eedt. De wetten van de twaelf tafelen geuen dit te kennen, die godsdiensten geuen dit te kennen ende de verboden geuen dit te kennen: door welcke tgheloof ooc beuesticht wert metten vianden. Dit verclaert ooc de scerpen opsicht ende straffinge vanden Censores: die ouer geen dingen sorchuuldiger noch naerstiger en oordeelden, dan in saken die den eedt beroerden. Getrouheit van een sone tegens zijnen strenghen vader.M. Pomponius Tribunis plebis had L. Manlium de sone Auli, na dat hi Dictator was geweest, voor recht gedaecht, ende 
{==138v==} {>>pagina-aanduiding<<}
 hem beschuldicht dat hy sommighe dagen zijn officie verlangt hadde: ooc dat hy zijnen sone Titum namaels Torquatus ghenaemt, wt den menscen te lantwaerts hadde ghebannen. De ionghelinc vernemende dat zijn vader aldus belast werdt, liep nae Romen waert ende quam smorgens voor daghe (somen seyt) ten huyse van Pomponio: den welcken vercondicht zijnde dat daer de sone van L. Manlio ware, stont stracx op vanden bedde, liet den iongelinc by hem comen ende wanende dat hy vergramt yet ouer zijn vader te claghen hadde, beual hi al die by hem waren wech te gaen. Als de ionghelinck hem daer metten anderen alleen vant, troc hi terstont zijn swaert wter scheyden, ende swoer eenen dieren eedt dat hy Pomponium doorsteken soude, indien hy hem niet by eede en beloofde, de clachten tegen sinen vader te laten vallen. Pomponius verbaest zijnde swoer dat by eede, twelck hy daer namaels de gemeente seyde, ende verclaerde de sake waeromme hy de aengheheuen clachte moste laten legghen: so vele hieltmen in dien tijden vanden eede. Ende dit is die selfde T. Manlius de welcke nae dat hy by ryuiere Anien den Franchoys (die hem beroepen hadde) doot gheslaghen ende den halsbant af genomen hadde; den byname Torquatus 
{==139r==} {>>pagina-aanduiding<<}
 vercreech: onder wiens derde burgermeesterschap de Latijnen by Viserim geslagen ende verstroyt zijn. Dit was seker een dapper ende heerlijck man, maer sonderlinge goedertieren teghen sinen vader, hoe wel weder seer strenghe tegen zijn sone. Maer alsoo Regulus te prijsen is, int houden zijns eedts, alsoo zijn die thien te schelden die Hannibal tot Romen sende na de slach tot Cannas, onder eedt van weder in dat selfde legher te comen, twelck Hannibal vanden Romeynen ingenomen hadden, by alsoo verre si niet en conden verweruen dat de Romeynen sekere gheuangens tegens haer wilden laten wtgaen, indien si anders niet weder intlegher en ghingen. Van welcke thien alle de schrijuers niet alleens en schrijuen. Want Polybius, die een vanden besten schrijuers is, seyt datter neghen wederkeerden wt thien van d'edelsten die tot Romen gesonden waren: ouermits sy haer bootschap vanden raet niet verweruen en conden: maer datter een van thienen, na dat hy al wten legher van Hannibal ghegaen was, weder daer binnen quam: hem ghelatende als oft hy yet vergeten mochte hebben ende daer na binnen Romen bleef: so hijt beduyde dat hy van sinen eedt gevrijt was door zijn wederkeer die hy int legher ghedaen hadde. Dit was niet rechtelijck 
{==139v==} {>>pagina-aanduiding<<}
 want bedroch en ontknoopt den eedt niet, maer het breectse. Het was daeromme een sotte listicheyt, die verkeerdelijck de wijsheyt nae bootste: daer door ooc byden raet ghesloten werdt datmen die arghelistighe schalck weder gebonden tot Hannibal soude brenghen. Maer dits noch het alder treffentlycste Hannibal (seyt hy noch) hadde acht duysent Romeynen gheuangen: niet datse inden strijdt geuangen, oft wt doots vreese gheuloden, maer die vande burgermeesters Paulo AEmilio ende Marco Varrone inde leghers ghelaten waren. De Senaet van Romen en wilden dese niet lossen, het welc nochtans om luttel ghelts geschieden mochte: op dat ons crijchsvolck mocht ingeplant werden haer viant te verwinnen, oft selfs te steruen. Ende schryft de selfde noch dat Hannibal dit verhorende den moet liet vallen, om dat hy den Romeynschen raet in sulcken ellendigen benautheyt noch soo grootmoedich vant. Siet also werden de dingen die nut schynen alsmen die teghen de eerbaerheyt weecht, verwonnen ende achter rugge gestelt. Maer Acilius die dese historie in Griecx beschreuen heeft, seyt datter meer waren die met die selue list weder in Hannibals leger keerden om hem also vanden eedt te vryen: die al van de Censores met schanden gestraft 
{==140r==} {>>pagina-aanduiding<<}
 werden. Laet hier nv het eynde van desen zyn. Maer het blijct claerlic dat de dingen niet en mogen nut zyn, om datse boos, snode ende scandelijc zyn, die met een veruaert, verworpen bloot ende schroment herte ghedaen werden: so hier het feyt van Regulo soude geweest zyn, indien hy int raet geuen vander geuangens verlossinge zijn selfs profijt ende niet tstadts weluaert gesocht hadde, oft indien hi tot Romen hadde willen blyuen.


Van maticheyt. 
Het xi. Capit.

Nv rest noch het vierde deel dat gelegen is in bequaemheit, in besceydenheit in manierlicheit, in onthoudelicheyt ende in maticheyt. Macher dan noch yet profijtelic zyn dat stracx tegen sulcdanigen edelen vergaderinge van duechden strijdt? de Cyrenaisce ende Annicerisce Philosophen, die haer biname van Aristippo houden, hebben alle goet in de welluste gestelt, ende geseyt dat duechde om dies willen te prijsen staet datse een moeder oft fonteyne vander wellusten is. Als dese nv al verduystert ende vergeten waren, so bloeyde Epicurus, by nae een helper oft voorstander van die selfde leeringe: teghen welcke philosophen wy met handen ende tanden vechten moeten, indien ons voornemen is om d'eerbaerheyt te bescermen ende te behouden. 
{==140v==} {>>pagina-aanduiding<<}
 Maer ist soo dat niet alleen den oorbaer, maer oock al ons leuens salicheyt, hangen aen de vaste ghesontheit ende welgesteltheit ons lichaems ende (soo Metrodorus seyt) aen den hope van dien: so sal seker dese profijtelicheyt, tegens d'alder opperste eerlicheyt opstaen ende strijden. Want waer inne sal de wijsheit dopperste plaetse ende hoochste d'eere ghegheuen worden? int vlijtich soecken ende by een vergaderen van soeticheden? hoe ellendich werdt dan den dienst der duechden als sy der wellusten dienstmaert moet zijn: maer wat sal dan het officie van wijsheyt zijn? salmense wellusten sien plucken? acht nv datter niet genoechlikers en sy: maer wat canmen leelijcker bedencken? die nv pijne het meeste ende opperste quaet wanen, wat plaetse sal de stercmoedicheyt by desen doch hebben, die een verachtinghe is van pijn ende arbeydt? hoe wel dat Epicurus in veel plaetsen (so hi hier doet) vromelick ghenoech spreect van de pijne, soo moetmen nochtans niet aenmercken wat hy seyt, maer wat hem betaemt te segghen: die de goede dingen in wellusten besluyt ende de quade dinghen in pijne stelt. Want alsmen hem vn onthoudelicheyt ende van maticheyt hoort spreken, so seyt hy veel dingen op veel plaetsen, maer hier is hy (soo men seyt) gheheel driftich. Hoe 
{==141r==} {>>pagina-aanduiding<<}
 mach hy, diet opperste goet in wellusten stelt, de maticheit doch prijsen? want de maticheydt een viant is van alle gheylheyt ende quade begheerte: maer quade begheerten oft gheylheyt zijn nauolghers ende dienaers vande welluste. Nochtans handelen sy met dese drie duechden (so sy best connen) listelijck ghenoech: want sy segghen dat de wijsheit wellust brengt, ende pijne verdrijft. De stercmoedicheyt gheuen sy oock een verwe, segghende datse cracht gheeft om den doot te versmaden ende om pijne te ghedoghen. Also brenghen si de maticheit oock by, niet seer lichtelijcken nochtans, maer soo sy best connen want sy segghen dat de wellust vermeerdert wert door minderinghe van pijne. Maer de rechtuaerdicheyt wanckelt, ia leyt veel eer al plat, met alle de duechden die totter gemeenscappe ende tot het gheselschap van tmenschelike gheslacht behooren. Want daer en mach noch goetheyt, noch miltheit, noch lieflicheyt wesen: niet meer dan daer vrientscappe mach zijn byden genen, daer dese duechden niet om haer selfs edelheit, maer alleenlijc om eenige wellust oft profijte gebruict worden. Eer en mach met geen vleesschelijcke welluste verzelt werden.Laet het ons dan int corte besluyten. Ghelijc ic bewesen hebbe datter geen profijt oft nut en is die teghen de eerbaerheyt is, also segge ick alle wellust contrary 
{==141v==} {>>pagina-aanduiding<<}
 de eerbaerheit te wesen: daer door ic Calliphonem ende Dinomachum meer te berispen achte: als die dese twist meynden te eynden, indien sy de eere met de wellust (als een mensch met een beest) te samen conden coppelen. De eerbaerheit en mach dese vereeniginghe niet lijden, sy versmaetse ende verstootse: soo en mach ooc het eynde van goede ende quade saken, dat eenuuldich moet zijn, niet met verscheydene onghelijcke dinghen ghemengt noch getempert wesen. Maer hier af (want het een wichtige sake is) wil ick op een ander tijt met meer woorden segghen. Nv ten propooste. Aldus is voor ghenoech ghedisputeert, hoemen de sake oordeelen sal: als het ghene dat nut schijnt, teghens de eerbaerheydt strijdt. Seytmen dan oock dat de wellust eenighe schijn van oorbaer in haer heeft, soo en machmense oock gheensins metter eerbaerheyt vereenigen. Want ist soo dat wy de wellust ymmers wat willen toescrijuen, sy sal moghelic wel yet vermakelijcx, maer niet met allen profijtelijcx moghen hebben.


Slotreden.

Hier hebdy lieue sone Marce, een ghifte van v vader die seker (mijns bedunckens) groot is: maer si sal v zijn, na dat ghijse 
{==142r==} {>>pagina-aanduiding<<}
 ontfanghet. Hoe wel v dese drie boecken oock onder de leeringen ws meesters Cratippi, als gasten te ontfanghen staen. Maer waer ic selfs tot Athenen gecomen (twelc gheschiet ware indien my tvaderlant midden wt mijn lope met luyder stemmen niet wederomme geroepen en hadde) ghi sout mijn leeringen ooc onderwijlen gehoort hebben. Nv dan mijn stemme in dese drie boecxkens tuwaerts gereyst is, so suldijer soo vele tijts na luysteren als ghy sult moghen: maer soo vele suldy mogen, als ghy selfs sult willen. Ist dat ick v mercke lust te hebben in dese wetenschappe, so sal ic onlancx (so ick hope) teghenwoordich ende ooc afwesende int afwesen met v spreken. Vaert wel mijn lieue Cicero, ende maect v seluen vryelijcken vroet, dat ick v bouen alle dinghen beminne: maer dat ick v noch lieuer sal hebben, indien ghy v in dusdanige onderwijsingen ende leeringhen verblijt.

Eynde vant derde ende laetste boeck der Officien Ciceronis.



{==142v==} {>>pagina-aanduiding<<}

D'inhout vant eerste boeck.


Bescrijuinghe vant officie.	Fol. 3.
Deylinghe der Officien.	3.
Van tberaet int verkiesen der dinghen.	4.
Van de gauen der naturen.	4.
Van de vier hooftduechden.	6.
Vander wijsheyt.	7.
Van rechtuaerdicheyt.	8.
Van gheloue oft ghetrouheyt.	9.
Van tweederley aert van onrechtuaerdicheyt.	9.
Dat deen ongherechticheyt meerder is dan d'ander.	10.
Vanden veronghelijcten niet te helpen.	10.
Vanden toeuallen die d'officien veranderen.	11.
Datmen inden rechte op de gherechticheyt meest mercken sal, ende niet aen de woorden hanghen.	12.
Van twee manieren van oorloghe.	13.
Datmen den vianden gheloue houden sal.	15.
Datmen oock recht moet doen teghen den minsten.	16.
Vander miltheyt, het ander deel van rechtuaerdicheyt.	17.
Datmen de zeeden der gheenre diemen weldaet bewijsen wil, eerst wel aenmercken sal.	18.
Hoemen eens anders gonste tonswaerts aenmercken sal.	18.
Hoe wy onse weldaders behoren te dancken.	19.
Van de maniere van leuen elck nae zijn state.	20.
Van de graden des menschelijcke vrientschaps.	21.
Hoemen hem metter miltheyt behoort te schicken.	23.
Van stercheyt ende grootmoedicheyt.	23.
Dat stercheit onduecht wert als si deerbaerheit verlaet.	24
VVaer inne d'oprechte grootmoedicheyt gheleghen is.	25.
Datter meer vroomheydts int burgherlijcke regiment dan inden crijchshandel gheleghen is.	28.
Dat wreetheyt ende vermetelheydt verre vant officie der grootmoedighen verscheyden is.	31.
Hoemen hem draghen sal in periculose saken.	31.
VVat het officie is vanden regeerders.	32.
Dattet teghens t'officie van een grootmoedighen man is, te 
{==143r==} {>>pagina-aanduiding<<}
 seer staetghierich zijn.	33.
Dat den toorn te betemmen rechte stercheyt is.	34.
Datmen int straffen den toorn meest mijden moet.	34.
Dat den grootmoedigen betaemt niet te verheffen in voorspoet, noch te versaghen in teghenspoet.	35.
VVat ledicheyt een grootmoedich man betaemt.	36.
Van maticheyt.	36.
Van tweederley manieren van bequaemheyt.	37.
VVat de bequaemheyt werct.	39.
Dattet de fonteyne is van alle bescheydenheyt, als begeerte onder redens bedwanck staet.	39.
Van rabbauwerije ende eerbaer boert.	40.
Dat eerbaer spel oock zijn mate heeft.	41.
Van des ghemoets ende lichaems verlustighinghen.	41.
Van verscheyden manieren der menschen.	42.
Van de bequaemheyt, so wel in de toeuallende als in d'aenghenomen dinghen.	45.
Van state oft maniere van leuen te verkiesen.	45.
VVat den ionghelinghen betaemt.	47.
VVat den ouden betaemt.	48.
Vanden cleedren ende des lichaems bequaemheyt.	49.
Datmen sommighe deelen des lichaems behoort te bedecken, dattet ooc schande is sommige opentlijcken te doen oft segghen.	49.
Vander mannen ende der vrouwen chieraet.	50.
Van twee manieren van spreken.	51.
Hoemen sich draghen sal inde daghelijcxe sprake.	52.
VVat mate men int bouwen behoort te ghebruycken.	54.
Van drie dingen diemen in al tleuen onderhouden moet.	55.
Vande bequaemheyt nae tijt ende plaetse.	55.
VVat op zijn tijt ende plaetse betaemt oft niet.	56.
Van de snoode consten, daer tegens ooc van d'eerlike.	58.
VVelck onder twee eerlijcke saken het eerlijcste is.	59.
Oft rechtuaerdicheyt beter is dan maticheyt.	61.




    
{==143v==} {>>pagina-aanduiding<<}

D'inhouden vant tweede boeck.


Vande oorbaerlijcheyt.	65.
Vande deylinghe der dinghen welck totten noodtruft ende oorbaer van smenschen leuen dienstlijck zijn.	66.
VVaer door tvolck genegen wort om yemant te eeren.	70.
Dat den regenten niet sekerders noch eerlijckers is dan der ondersaten ionste.	71.
VVaer door men tot glorie ende eere comt.	74.
Den middel om bemint te werden.	75.
Hoemen int goet betrouwen des volcx comt.	75.
VVat een mensch eerwaerdich oft veracht maect.	76.
VVaer door de iongelingen eerst in svolcx ionste comen.	80.
Van tweederley miltheyt om svolcx ionst te winnen.	83.
Vanden milden ende vanden doorbrenghers.	84.
Hoe ende wie men de huyslijcke miltheyt doen sal.	87.
Van miltheyt diemen met raat oft daet bewijst.	88.
Datmen den schamelen ende goeden schuldigher is te helpen dan den rijcken.	90.
Vande weldaden tot alleman in tghemeene ende van schattinghen op te stellen.	91.
Dat onthoudelicheyt svolcx ionste vercrijghen mach.	93.
Van ghesontheyt ende vanden huyslijcken oorbaer.	97.
Van ghelijckenisse tusschen twee oorbaerlijcke saken ende welck van beyden het nutste is.	98.



D'inhouden vant derde boeck.

Verghelijckinge tusscen d'eerbaerheyt ende den oorbaer.	101.
Datmen rechtuaerdicheyt voort opperste goet, ende d'onrechtuaerdicheydt voort archste quaet sal houden: van eyghen ende ghemeen profijt.	104.
Datmen gheen dinck dat met oneere ghemengt is, profijtelijcken behoort te achten.	109.
Hoe verre een yegelijc zijn selfs profijt mach soecken.	112.
Hoemen metten vrienden leuen sal, dat oock de ionst tot vrients profijt niet tegens eerbaerheyt mach staen.	113.
Datmen in ghemeen raetslaghen verkiesen sal tghene dat 	

    
{==144r==} {>>pagina-aanduiding<<}

    eerlijck is, bouen ongherechte profijt.	114.
Dat eere bouen baet behoort te gaen in comanscappe.	115.
Dat een goet man om zijn profijt niet behoort te veynsen.	118.
Sommighe lustige vragen, van welck d'een den oorbaer, d'ander d'eerbaerheyt schijnen te vermanen.	130.
Van vroomheyt oft sterckmoedicheyt.	133.
Van maticheyt.	140.

Gheuisiteert ende gheapprobeert by den gheleerden Heere Iacob VVy Licentiaet inder Godtheyt, vander C. M. daer toe gheadmitteert, Pastoor vanden grooten Baghijn Houe binnen Haerlem.


{==144v==} {>>pagina-aanduiding<<}





