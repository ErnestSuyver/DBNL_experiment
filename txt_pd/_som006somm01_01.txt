
    
        
            
                Sommighe psalmen ende ander ghesanghen die men in die Christe ghemeynte in dese Nederlanden is gebruyckende
                
                
            
            
                
                    Dit bestand biedt, behoudens een aantal hierna te noemen ingrepen, een diplomatische weergave van Sommighe psalmen ende ander ghesanghen die men in die Christe ghemeynte in dese Nederlanden is gebruyckende in de eerste druk uit 1566.
                
                
                    
                        fol. A2r: Hi3r → Hier: ‘Hier af so wil ons Godt behoeden’.
                        fol. A3v: veuerunt → venerunt: ‘Deus venerunt gentes’.
                        fol. A4v: fijn → sijn: ‘Der gheuanghenen en laet sijn’.
                        fol. B2v: Een deel van de tekst is moeilijk leesbaar. Dat is hier tussen vierkante haken opgelost: ‘Rech[t]sinnich inden Gheest’.
                        fol. B3v: Een deel van de tekst is moeilijk leesbaar. Dat is hier tussen vierkante opgelost aan de hand van dezelfde tekst in een andere bron: Jan Utenhove, 25 Psalmen. Gellium Ctematium, Emden 1557, exemplaar Universiteitsbibliotheek Gent, signatuur: G 7970
                    
                
            
            
            
                
                    
                    
                    
                    
                
                
                    
                    C4v
                    
                    
                
            
            
                _som006somm01_01
                DBNL-TEI 1
                
                    2013 dbnl
                
            
            
                DSOLmetadata:yes
            
            
                
                    
                    exemplaar Koninklijke Bibliotheek Den Haag, signatuur: KB: 1714 E 33 (olim 346 H 28) (olim K.K. VIII C 144?)
                
                Sommighe psalmen ende ander ghesanghen die men in die Christe ghemeynte in dese Nederlanden is gebruyckende. z.n., z.p. 1566
                
            
        
        
            
                Wijze van coderen: standaard
                
            
        
        
            
                Nederlands
            
        
        
            
                Sommighe psalmen ende ander ghesanghen die men in die Christe ghemeynte in dese Nederlanden is gebruyckende
                
                
                
                
                
                
                    
                    
                    
                
            
            
            
                
                
            
            
            
            
        
        
            
                Sommighe psalmen ende ander ghesanghen die men in die Christe ghemeynte in dese Nederlanden is gebruyckende
                
                
                
                
                
                
                    
                    
                    
                
            
            
            
                
                
            
            
            
            
        
        
            
                2013-06-19
                
                    RK
                
                colofon toegevoegd
            
        
    

Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Sommighe psalmen ende ander ghesanghen die men in die Christe ghemeynte in dese Nederlanden is gebruyckende. z.n., z.p. 1566
 
Zie: https://www.dbnl.org/tekst/_som006somm01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 


    


{==A1r==} {>>pagina-aanduiding<<}


Sommighe Psalmen ende ander ghesanghen, diemen in die Christen Ghemeynte in dese Nederlanden is gebruyckende
Collossen. 3. 
        ☞ Het Woort Christi wone in v rijckelick, in alderley Wijsheyt: leert ende vermaent malcanderen, met Psalmen ende Lof sanghen, ende gheestelicke Liedekens, in ghenade, singhende den Heere in uwen herten.
Jacob. 5.
Is yemandt in lijden onder u? die bidden. Is yemant ghoets moets? dye singht Psalmen.
Anno. 1566



    
{==A1v==} {>>pagina-aanduiding<<}

    ¶ Een cort Ghebedt voor die Predicatie.

O Godt die onse vader bist 
Door Jesum Christ 
Gheeft uwen Gheest ons al ghemeyn 
Die ons ter Waerheyt leyde 
Verhoort ons doch tot deser stont 
Opent u Mont 
Ws dienaers dat hi v Woort reyn 
En vrymoedich verbreyde 
Daer toe o Heer, ghenadichlijck 
Opent ons Hert en Ooren 
Dat wy dat hooren vlytelijck 
En trouwelick bewaren 
Op dat wy moghen vruchtbaerlijck 
V Lof altijt verclaren. 




    ¶ Den eersten Psalm.
Beatus vir qui non avijt.
☞ Dye Propheet leert, waer in de salicheit der menschen gheleghen is, salich segghende de ghene, die de Wet des Heeren beherten, in contrarie oock onsalich, die die verachten


Op de Franchoyse wijse der thien Geboden. Leue le cuer. &c.


{==A2r==} {>>pagina-aanduiding<<}

SAlich is hi die tot die raden 
Der boser Menschen niet en ghaet 
Noch niet blijft in der zondaers paden 
Niet sidt oock by de Spotters quaet 
	Maer in de Wet van Godt den Here 
Neemt zijn ghenuechte dach ende nacht 
Daer in ghedenct tot zijnder leere 
Hi sal zijn als een Boom gheacht. 
	Ghelijck een Boom by der Reuieren 
Sijn vruchten gheeft tot zijnder tijt 
Soo sal certeyn in alle manieren 
Dees Man oock zijn ghebenedijt. 
	Een Blat en sal niet moghen wijcken 
Van desen Boom also gheplant 
So sal hy hebben desghelijcken 
Gheluck en spoet aen elcken cant. 
	Dit en sal niet moghen gheschieden 
Den Bosen die Gods woort verschuyft 
Maer hi sal voor Gods aensicht vlieden 
Ghelijck voor wint dat caf verstuyft 
	Daerom zullen si niet by den ghoeden 
Noch in dat Oordel blijuen staen 
Hier af so wil ons Godt behoeden 
Beschermen en niet van ons ghaen. 
	Want Godt bekent den wech en dleuen 
Van die de duecht hanterende zijn 
Maer die de boosheyt hier aencleuen 
Haren wech die sal verlooren zijn 






    
{==A2v==} {>>pagina-aanduiding<<}

    ¶ Den tweeden Psalm.
Quare fremuerunt gentes.
☞ Dye Propheet vermaent hoe dat dye Princen des Weerelts met al haer macht Christo ende zijnen gheleden wederstaen zullen, maer dat haer doen so te vergheefs sal wesen, datse van Christo verdaen zullen weesen, ten si datse haer hem ende zijnen woorden onderwerpen.


Op die Ouerlantsche wijse des selfden Psalms.

WAerom ist Volck oproerich eenpaer 
Ouerdenckende ydel dinghen 
Die Princen en Coninghen alle gaer 
Ouer een haren raatslach bringhen 
Om te strijden teghen sHeerenhandt 
En Christum dien hi heeft ghesandt 
Om alle Menschen hulpe 
	Sy willen wesen onghestraft 
En blijuen in boosheyt steken 
Dies spreken sy, niet wel bedacht 
Laet ons haer banden breken 
Laet ons verwerpen haer leringhen al 
En leuen nae ons herten gheual 
En gheensins daervan wijcken 
	Maer Godt die in die Hemelen woont 
Die salse noch belachen 
    
{==A3r==} {>>pagina-aanduiding<<}

Bespotten oock haer bosen gront 
Ende haeren aenslach beschachen 
Hy salse met gramschap spreken aen 
En straffen wat si hebben ghedaen 
Toornich sal hijse benauwen 
	Ick hebbe v tot een Coninck ghestelt 
Ouer Syon dat is mijn Kercke 
Christum, daer de Schriftuer af melt 
Die ghy nochtans verwerpe 
Ouer al hi recht vercondighen sal 
Mijnen sin, en wel gheuallen al 
En mijnen wille leeren. 
	Hy sprack tot my, ghi zijt mijn Soon 
Ick hebbe v huyden ghebooren. 
En voort ghebracht mijns herten croon 
De Volcken moet ghy vergharen 
De Heydenen ick v schincken sal 
Tot eender eruen groot ghetal 
Die zuldy alle regieren 
	Ghy zultse met uwen woorde voen 
Haers Vleesch lusten bederuen 
En mijnen naem haer prijsen doen 
In alle hoecken der aerden 
Ghy sult den weder spannighen straf 
Breken met een Yseren staf 
En brijselen ghaer als scheruen 
	Hierom ghi Coninghen daer op merct 
En ghi Rechters laet v leeren 
    
{==A3v==} {>>pagina-aanduiding<<}

Ende in desen Coninck v verstercken 
Sijn Woort houdende in eeren 
Op dat ghi hem leert vresen wel 
Oock hem betrout en niemant el 
Dat is Godt recht wel dienen. 
	Cust doch den Soone vriendelick 
Dat hy hem niet en vergramme 
Dat ghi vanden wech niet eewelick 
Verghaet ontfanckt zijn straffe 
Als zijnen toorn als vier op ghaet 
Wel hem die alleen op hem staet 
Met vast hoop en betrouwen 





    ¶ Den lxxix. Psalm.
Deus venerunt gentes.
☞ Een beclach der ghelouiger om de verstroyinghe der Gemeynte, ende een aenroepinge des hulpe Gods tegen alle veruolgers


Op de Franchoyse wijse, des. C.xviij. Psalms. Rendez a Dieu.

DE Heydens zijn o Heer ghecoomen 
In dijn erue, en hebben besmet 
Vwen Tempel met steenen hoopen 
Hebben Hierusalem verset 
Sy hebben uwen Knechten lichamen 
Den Voghelen tot spijs ghestelt 
En tVleesch uwer trouwe dienaren 
Den dieren des Velts voor ghestelt. 
    
{==A4r==} {>>pagina-aanduiding<<}

	Als Water hebben si vergoten 
Haer Bloet ront om Hierusalem 
Daer was ooc (dwelc ons heeft verdroten) 
Niemant diese heeft te graef ghedaen 
Tot eenen spot zijn wi bedeghen 
Onse natueren groot en cleyn 
Tot eenen lachter wi daer leuen 
Den gheenen die ontrent ons zijn 
	Hoe lang Heer sal v gramschap dueren 
En als een vier ontsteken zijn? 
Wilt v toornicheyt doch stueren 
Ouer tVolck dat v niet bekent 
En ouer rijcken die niet hebben 
Vwen naem oyt gheropen aen 
Want si Jacob verslonden hebben 
En zijn Woonste ghaer te niet ghedaen 
	Wilt nv voortaen niet meer ghedencken 
Ons ouder schult en pijn 
V ghenade haestelick laet blincken 
Ouer ons, want wi ellendich zijn 
Doet ons bistant o God gheduldich 
Alleyn om dijns Naems wil eer 
Verlost ons, weest ghoet en gheduldich 
Ons sonden om dijns Naems wil Heer 
	Waerom souden de Boose scharen 
Segghen waer is haer God: daerom 
Wreeckt in ons Ooghen, uwer dienaren 
Bloet tonrechte ghestort al om 
    
{==A4v==} {>>pagina-aanduiding<<}

Tot v aenschijn laet comen tsuchten 
Der gheuanghenen en laet sijn 
Door v cracht vry leuen en vluchten 
Die totter doot gheeyghent zijn. 
	Wilt onse nabueren verghelden 
In haren schoot, Heer seuenuout 
Den laster daer met si v quelden 
En schant die si v aen deden stout 
En mi v Volck by v ghepresen 
Ende het cudde uwer weyden breyt 
Sullen v dancken alle weghen 
En prijsen inder eeuwicheyt. 





    ¶ Den. C.xv. Psalm.
Non nobis Domine non nobis.
☞ Hoe alle gheloouighe den warachtighen Godt Israhelis, in dit leeuen alleen moeten betrouwen, vreesen ende prijsen want hi alleen ghoet ende almachtich is, daer alle ander versierde Goden crachteloos zijn.

NIet ons niet ons o eeuwigher Heer 
Maer dijnen naem gheuet die eer 
om dijn ghoetheyt en trouwe 
Waerom souden wy der Heyden spot 
Sijn dat sy zegghen, waer is haer Godt? 
Twelck ons met recht mach rouwe 
Want onse Godt in Hemel is 
    
{==B1r==} {>>pagina-aanduiding<<}

Hy maket al wat hem ghelust 
Maer haer Goden ghemaket zijn 
Wt Gout en Siluer door smenschen hant 
Sy hebben Mont, en spreken niet 
Sy hebben Ooghen en gheen ghesicht. 
	Alleluya. Looft den Heere. 
	Sy hebben Oren en hooren niet 
Hebben oock Nuese, ende ghenen rueck 
Met een onder haer allen 
Sy hebben handen, en grijpen niet 
Sy hebben Voeten, en gaen geen tridt 
Haer Keel can gheensins callen 
Die sulck maken sijn oock also 
En die daer op verhoopen oock 
Maer ghy Israhel en Aaron 
En die den Heere vreeset vroom 
Hoopt doch al op den Heere milt 
Want hy v hulp is en schilt. 
	Alleluya. Looft den Heere. 
	Die Heer ghedenct onser ghenadelick 
En sal ons seghenen eewelick 
Met zijn Heylighe gauen 
Hy sal seghenen t Huys Israhel 
En t Huys Aaron oock euen wel 
So verre als si gheloouen 
Hy sal oock seghenen alle die 
Die God den Heere vreesen hier 
Weder si cleyn zijn ofte groot 
    
{==B1v==} {>>pagina-aanduiding<<}

Die Heer sal v in uwen noot 
Veel meer ander weldaden doen 
Tot v en uwen Kinderen vroom 
	Alleluya. Looft den Heere. 
	Ghy zijt die God gheseghent hadt 
Door welcken Hemel en eerde staet 
En wat daer is beneuen 
Den Hemel behouden heeft onse God 
Voor hem en den menschen voor haer lot 
Die eerde heeft hy ghegheuen 
Die doden sullen v o Heer 
Gheen lofdanck gheuen nemmermeer 
Noch die daer varen inden stil 
Hebben daer toe noch hert noch wil 
Maer wi sijn Gode tot Lof bereyt	 
Van nv tot inder eewicheyt. Alleluya. &c. 




    ¶ Den C.xxx. Psalm
De profundis clamaui.
☞ Wy worden hier gheleert. hoe de God salighe door de kennenschap harer sonden, daervan begheeren verlost te zijn, nuer door haer verdiensten, maer alleen door de barmherticheyt Gods, door de welcke Israeli haer sonden wergheuen worden.


Op de Ouerlantsche wijse des selfden Psalms.

    
{==B2r==} {>>pagina-aanduiding<<}

WT dieper noot schiep ick tot dy 
Heer God aenhoort mijn roepen 
Dijn ghenadighe ooren keert tot my 
En mijner bede si open 
Want ist dat du wilt mercken aen 
Hoe menigh sonde ick hebbe ghedaen 
Wie can Heer voor dy blijuen. 
	Het staetby dijner macht alleyn 
Die sonden te vergheuen 
Dies vreesen wy by alle ghemeyn 
Oock in het beste leuen 
Daerom op God wil ick hopen vast 
Mijn herte op hem sal zijn ghepast 
Op sijn Woort wil ick rusten. 
	Al waer het schoon tot inder Nacht 
En weder tot den morghen 
So sal mijn hert aen sHeeren macht 
Vertwijfelen niet noch sorghen 
So doet Israel taldertijt 
Die wt den Gheest Herboren zijt 
En op zijn Woort betrouwet. 
	By ons seer veel misdaden zijn 
Maer by God veel meer ghenaden 
Sijn helpen is sonder termijn 
Hoe swaer wi sijn beladen 
Hy is alleyn de Herder goet 
Die Israel verlossen moet 
Wt sijnen sonden alle. 






    
{==B2v==} {>>pagina-aanduiding<<}

    ¶ Den C.xxviij. Psalm.
Beati omnes qui timent Dominum.
☞ Hoe datmen Godtsalichlick ende gheluckelic inden Houwelicken staet sal moghen leuen.

SAlich is hi bedeghen 
So wie den Heere vreest 
Ende wandelt in sinen weghen 
Rech[t]sinnich inden Gheest 
Den arbeyt uwer Handen 
V wel sal connen voen 
En sult in alle standen. 
Spoedich zijn in v doen. 
	V Wijf sal vruchtbaer wesen 
Als Wijnstocken vruchtbaer 
Die dijnen Huyse aencleuen 
So sullen oock voorwaer 
V Kinderen becliuen 
In groot ghetal ghesont 
Als planten van Oliuen 
Ouer v Tafel ront. 
	So sal bespoedicht wesen 
Die Godt ten rechten dient 
Wt Syon God ghepresen 
V salich maken wilt 
Op dat ghi ghansch v leuen 
Tvoorspoet Hierusalem 
    
{==B3r==} {>>pagina-aanduiding<<}

Aenschout, en daer beneuen 
Godt prijst met hert en stem. 
	En sult wt uwen sade 
Dobbel gheslachte sien 
In Israhel ghenade 
Ende vrede bouen dien 
V si o Heer ghepresen 
Lof inder eeuwicheyt 
Gheeft dat wi moghen wesen 
Tot uwen dienst bereyt. 




    ¶ Den. C.xliij. Psalm.
Domine exaudi orationem.
☞ Hoe dat Dauid in sinen noot God met alder viericheyt, om hulpe, tegen zijn vyanden aengheroepen heeft.

O Heer wilt mijn ghebedt verhooren 
Laet comen toch tot uwen ooren 
Mijn truerich bidden, dat ick doe 
Nae uwe trouwe sonder stooren 
En v gherechtigheyt my doet. 
	Met uwen dienaer wilt niet strijden 
Van v oordeel wilt hem beurijden 
Dat hi niet comme in grooter pijn 
Want gheen Mensch geboren van wijue 
Al voor v can gherechtich zijn. 
	Want mijn vyant heeft my bestreden 
Ter neder ghebracht heeft hi mijn leuen 
    
{==B3v==} {>>pagina-aanduiding<<}

Noch is hem aldat niet ghenoech 
[In] eenen duysteren pudt beneden 
Sluyt hi my, dwelck den doden voecht. 
	Vuaer door mijn siel lijdt grote schaden 
Mijn hert met weemoet is beladen 
In dien Pudt heb ick ouerdacht 
Te mijnen trooste, alle de daden 
Vwer handen constich ghewracht 
	Daerom ist dat ick claechlick roepe 
Tot v mijn handen ick opheffe 
En mijn siel, in haer roepen groot 
Nae v begeert sonder wanhopen 
Als [dorre] Lant, na dWater doet. 
	[Haest] v wilt mi behulpigh wesen 
Den Gheest bestrijt tmi nv mitsdesen 
Verbercht v aenschijn van mi niet 
[Anders] so sal ick ghelijck wesen 
Den gheven diemen int graf schiet 
	Laet nv vroech hooren v goethede 
Want op v mijn hoop ick bestede 
En vanden wech die ick houden moet 
Wilt my rechte kennenschap gheuen 
Want ick tot v heffe hert en moet. 
	Verlost my Heer door v ghenade 
[Myner] vyanden, diemy schaden 
Want ick betrouw v gansch en gaer 
Ghi zijt mijn hope vroech en spade 
[Ghy troost] in al mijn lijden swaer. 
    
{==B4r==} {>>pagina-aanduiding<<}

Door uwe leere wilt my dringhen 
Om uwen wille te volbringhen 
Want ghi alleen mijn recht Godt sijt 
Maect doch dat uwen Gheest mi brenghe 
Inden rechten wech met iolijt. 
	Ontslaet my van dit wesen Heere 
Om dijns weerden naems wille ende eere 
Verlost mijn heel wt last en noot 
Door v gherechticheyt alleene 
Op dat ick v lof make groot. 
	Mijn vianden die my bespringhen 
Door v goetheyt te niet wilt bringhen 
En die stracx nae mijn leuen staen 
Wiltse alle verdoen en verslinden 
Want ick ben v Knecht onderdaen. 




¶ Dat ghebedt ons Heeren Jesu Christi Math. 6.


Op die Ouerlantsche wijse.

VAder onser in Hemelrijck 
Die ons heet Broeders al gelijck 
En wilt dat wy dy roepen aen 
Als wy met node zijn beuaen 
Gheeft dat niet bidt alleyn de mont 
Helpt dat het gae van herten gront. 
	Geheylicht uwen name si 
V Woort ongeualst ons bliue bi 
Dat wi oock leuen Heylichlick 
    
{==B4v==} {>>pagina-aanduiding<<}

Nae uwen name weerdichlick 
Behoet ons Heer voor valsche leer 
Dat arm verdoolde volck bekeer. 
	V Rijcke toecomen Vader goet 
Hier ende hier na uwen trooster soet 
Gheeft ons so Christus ons toesey 
Met sinen gaue menigherley 
Breect Sathans tooren en groot ghewelt 
Voor zijnercheyt v Kerck verhelt 
	Vwen wil gheschiet o Heer ghelijck 
Op aerden als in Hemelrijck 
Gheeft ons gedult in lijdens pijn 
Ghehoorsaem allesins te zijn 
Neemt van ons wech vleesch ende bloet 
Dat teghens uwen wille doet. 
	Gheeft ons huden ons daghelicx broot 
En wat wy behoeuen ins lijfs noot 
Behoet ons Heer voor twist en strijt 
Voor Pest en oock voor dieren tijt 
Dat wi in goede vrede staen 
Doet sorge ende Giericheyt van ons gaen. 
	Al onse schult vergheeft ons Heer 
Dat si ons niet bedroeuen meer 
So wi oock die ons schuldich zijn 
Haer schult vergheuen op dit termijn 
Tot haren dienst maect ons bereyt 
In rechter liefde en eenicheyt. 
	Leyt ons Heer in becoring niet 
    
{==C1r==} {>>pagina-aanduiding<<}

Als ons die boose Gheest strijt hiet 
Ter rechter oft ter slinckerhant 
Helpt ons dat wi doen wederstant 
Int recht betrouwen onbeureest 
Door uwen trooster den Heylighen geest. 
	Van alle quaden verlost ons meer 
In dese bedroefde tijden o Heer 
Beurijt ons vander eewigher doot 
En troost ons inder lester noot 
Doet ons altijt goet onderstant 
Neempt onse sielen in v handt. 
	Amen dat is het werde waer 
Sterct ons ghelooue wanckelbaer 
Op dat wi niet en twifelen daer aen 
Of wi sullen dit al ontfaen 
Naer uwen wille om Christus naem 
Door welcken ons bede is ghedaen. 





¶ Die tien Gheboden des Heeren. Exodi int xx.

HEft op v Hert, opent v Oren 
Ghi hart volc en traech in tverstaen 
Wilt uwes Gods stemme nv hooren 
En zijn Gheboden gade slaen. 
	Ick ben, seyt hi v Godt en Heere 
Die v hebbe ghemaect gantsch vry 
Van t Jock twelck v beswaerde seere 
    
{==C1v==} {>>pagina-aanduiding<<}

Hebt gheen ander Godt neuen my. 
	Laet v gheen Beelt maken noch snijden 
Van eenich dinck int eertsche dal 
So ghi die eert teenighen tijden 
Vwe Godt seer Zeloers sijn sal. 
	Ydelick sijnen naem ghepresen 
Sult ghi niet nemen inden mont 
Want hy sal niet onschuldich wese. 
Dien die misbruyct teenigher stont. 
	Arbeyt ses daghen en met lusten 
Viert den seuensten, Gods woort smaect 
Want Godt wilde op dien dach self rusten 
Vant Werck dat hi hadde ghemaect. 
	Vader en Moeder sult ghi eeren 
Op dat ghi lang in voorspoet leeft 
En op eerden seer moecht vermeeren 
Die v Godt tot een Herberch gheeft. 
	Dootslach en toorne sult ghy mijden 
Alle Oncusheyt, vliedt en afbreect 
Steelt niet, al moest ghi ghebreck lijden 
Gheen Valsch ghetuychnisse en spreect. 
	Van begheeren ghi v ooc sult wachten 
Des naesten Huys en Wijf nv voort 
Nae sijn Knecht of vee wilt niet trachten 
Noch na al dat hem toebehoort. 
	O God v Woort seer groot van machte 
Luyde claerder dan eenich Metael 
Gheeft ons die ghenaede ende crachte 
    
{==C2r==} {>>pagina-aanduiding<<}

Om dit te houden altemael. 




¶ Den Lofsang Zacharie. Luce. 1.

DAt doch die Heer si ghemaect groo 
Israhels Godt si ghepresen 
Die zijn Volck heeft in angst en noot 
Besocht, en verlost wt desen 
En den Hoorn des heyls opgherecht 
Int Huys van Dauidt zijnen Knecht 
So hy hadde te vooren 
Door sine Heylighen Propheten mont 
Wel voorseyt tot menigher stont 
Den Vaderen van hem vtuercoren. 
	Dat wi souden wesen beurijt 
Van der macht onser vyanden 
En so ghemaeckt zijn nv ter tijt 
Wt der onghunstigher handen 
Op dat hy toonde zijn ghoetheyt 
Onsen Vaderen toegheseyt 
Dat hi oock is ghedachtich 
Sijns verbonts en ooc sijns eets voortaen 
Dien hi Abraham heeft ghedaen 
Onsen vader in tghelooue crachtich. 
	Dat wy vry zijnde vander hant 
Der ghener die ons seer haten 
Hem souden zonder vrees of schant 
    
{==C2v==} {>>pagina-aanduiding<<}

Dienen, en zijn Woort recht vaten 
Gherechtelick en heylichlick 
Al ons leuen ghewillichlick 
Daer toe zijnde gheneghen 
En ghi mijn Soon sult een Propheet zijn 
Voor dat aensicht des Heeren mijn 
Om voor hem te bereyden zijn weghen 
	Dat ghi den Volcke vroech en spaet 
Sijn salicheyt moecht verconden 
De welck in zonderheyt bestaet 
In vergheuing zijner zonden 
Door Gods ghoetheyt die ons alleyn 
Heeft als een Son wt tOoste reyn 
Besocht, en niet vergheten 
Op dat hy mochte verlichten claer 
Die in die duyster schadu swaer 
Des doots, dus langhe hebben gheseten 
	Op dat hy ons voeten met vruecht 
En onse voet paden mede 
Rechten mochte in aller duecht 
Tot zijnen weghen in vrede. 




¶ Den Lofsang der ionck-frouwen Marie, Luce. 1.

MYn siel maect groot den Heer 
Mijn geest verhuecht hem seer 
In mijnen Godt vol trouwen 
Hy is mijn salicheyt 
    
{==C3r==} {>>pagina-aanduiding<<}

En wil oock de cleynheyt 
Sijner dienstmaecht aenschouwen 
	Siet hierom sullen my 
Alle gheslachten vry 
Wel ghelucsalich achten 
Want onse Godt seer goet 
Groote dinghen nv doet 
Door sijn hant sterck in crachten 
	Heylich is sinen naem 
En sijn goetheyt bequaem 
Sal eewichlick beclijuen 
Van Kints Kinderen voortaen 
Voor hem die recht wel gaen 
En in Gods vreese blijuen. 
	Een schoon en Heerlick werck 
Door sijnen arm seer sterck 
Heeft gedaen God almachtich 
Hy heeft die stoute quaet 
En hares herten raet 
Tot niet ghemaeckt zeer crachtich 
	Dit stout zijn, in hoochmoet 
Vol van eer en van ghoet 
Heeft Godt neder ghedreuen 
En die arm zijn en cleyn 
Heeft zijn ghoetheyt alleyn 
Seer Heerlick nv verheuen. 
	Die arm zijn nae den gheest 
Den welcken honghert meest 
    
{==C3v==} {>>pagina-aanduiding<<}

Versaedt die Heer ghepresen 
Die Rijck sijn vol en groot 
Heeft hi ledich en bloot 
Van hem vry afghewesen. 
	Hy verheeft Israhel 
Sijn Soon ende gedenct 
Aen zijn groote ghenade 
So hi heeft Abraham 
En tVolck dat na hem quam 
Toegheseydt vroech en spade. 




    ¶ Den Lofsang van Symeon. Luce. 11.

NV laet ghy Heer oprecht 
Ghaen in vrede uwen Knecht 
Nae v beloft ghestadich 
Na dat mijn Ooghen claer 
Hebben ghesien voorwaer 
Vwen Heylandt ghenadich. 
	En Saelichmaeker reyn 
Aller Volcken ghemeyn 
Die aennemen sijn leere 
Een licht schijnende claer 
Den Heydenen eenpaer 
En ooc Israhels eere. 




¶ Simbolum Apostolorum, dat is een corte bekentenisse des waren Christen gheloofs

    
{==C4r==} {>>pagina-aanduiding<<}

IC geloue in Godt vader almachtich 
De hemel ende eerde sciep warachtich 
En in Jesum Cristum zijn Soon alleyn 
Onsen Heer, ontfanghen door sGheests cracht reyn 
Geboren van Maria die Maecht reyn 
Onder Pilatus leedt hi in ootmoet 
Hi starf aent Cruys, voor ons heeft hi betaelt 
Men begroef hem 
Hi is ter Hellen ghedaelt 
Ten derden daghe verrees hi voorwaer 
En is gheuaren ten Hemel daer naer 
Hy sidt ter rechterhant des Vaders crachtich 
Diet al regiert ende bewaert eendrachtich 
Van daer sal hi comen rechten met een 
Die leuende ende dooden met een 
Ic geloue inden Heyligen Geest ghepresen 
Datter een Christen Kerc is en sal wesen 
Een versameling der gheloouige tsame 
Een gemeynscap der Heyligen bequame 
Een vergeuing van onse sonden al 
En dat dit Vleesch Heerlick verrijsen sal 
Een eewich leuen twelck wi sullen eruen 
Op dit Gheloof wil ick leuen en steruen. 

FINIS.




