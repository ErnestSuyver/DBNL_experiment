
   
        
           
               Van Arent Bosman: een mirakel dat geschiede int jaar 1433 in den lande van Cleve
           
           
               
                   Dit bestand biedt, behoudens een aantal hierna te noemen ingrepen, een diplomatische weergave van Van Arent Bosman: een mirakel dat geschiede int jaar 1433 in den lande van Cleve uit [1487-1488].
               
               
                   
                       Afbreekstreepjes zijn toegevoegd bij pagina-overgangen om de leesbaarheid te bevorderen.
                       
                       fol. a2r: lceue → cleue: ‘lande van Cleue bi een stadt genaemt’.
                       fol. a2r: heynrjc → heynric: ‘was ghenaemt heynric bosman’.
                       fol. a3r: seydeu → seyden: ‘Ende seyden arent dat hy op stonde ende ginc’.
                       fol. a4r: thuJs → thuis: ‘Doe seide die priester ghanc thuis du en’.
                       fol. a4r: datzet → datter: ‘Doe sach arent wel dattet een mirakel’.
                       fol. a4r: bjste → biste: ‘die daer biste metten kersten geest’.
                       fol. a4r: rnmes → rumes: ‘desen kersten geest rumes’.
                       fol. a4v: misten → missen: ‘rene maget maria v. siel missen’.
                       fol. a4v: ihns → ihūs: ‘here ihūs xpūs wonden hadde’.
                       fol. a5r: ʇda → dat: ‘dat grote schoon beelde staet van onser vrouw’.
                       fol. a6r: areut → arent: ‘Soe laechde arent den geest ende die geest’.
                       fol. a6v: sinue → sinne: ‘Ende als arent dochte in sijn sinne wat’.
                       fol. a6v: genen → geuen: ‘wat hi den ghesel te loen soude geuen’.
                       fol. a7r: henricns → henricus: ‘openbaerde hem henricus ende arent’.
                       fol. a7r: vjii → viij: ‘Capittel viij’.
                       fol. a7v: saljchste → salichste: ‘die zielen alre salichste mocht na doen’.
                       fol. a7v: wet → met: ‘van rene herten en met ynnicheit’.
                       fol. a7v: lauge → lange: ‘so lange dat ic op onsen kerchof ginc’.
                       fol. a8r: sonde → soude: ‘doe ic steruen soude had ic’.
                       fol. a8v: mare → ware: ‘of hi noch in pinen ware’.
                       fol. b1r: vraechhe → vraechde: ‘Doe vraechde arent waer sijn di ghebleuen’.
                       fol. b1r: gerue → gerne: ‘saten ende had gerne gesien’.
                       fol. b1v: eeu meusche → een mensche: ‘hont ende na als een mensche’.
                       fol. b3r: jnden → inden: ‘ghepijnicht metten sonden die wrake ropen inden hemel’.
                       fol. b3r: raen → arent: ‘als arent voort ginc door die poerte’.
                       fol. b3v: indeu → inden: ‘sy sijn inden hemel of inder hellen’.
                       fol. b4r: comeu → comen: ‘mogen wel comen in den vageuier na’.
                       fol. b4r: ghelonighe → ghelouighe: ‘ontferherticheit ende alle ghelouighe sielen’.
                       fol. b4r: ghelonighen → ghelouighen: ‘sij allen ghelouighen zielen’.
                       fol. b4v: wegeu → wegen: ‘Van mijnre houerdien wegen dat ic sterc’.
                       fol. b4v: geoten → groten: ‘ende plach alte groten arbeit te doen’.
                       fol. b5r: xiij → xiiij: ‘¶ Capittel xiiij’.
                       fol. b5v: penitencje → penitencie: ‘op den heiligen sonnedach ende dede penitencie’.
                       fol. b5v: vandeu → vanden: ‘mijn biechte vanden aerbeit’.
                       fol. b6r: andereu → anderen: ‘DEs anderen daghes quam die geest weder’.
                       fol. b6v: deu → den: ‘den enen after op sijn paert’.
                       fol. c2v: eude → ende: ‘met missen met aelmissen ende met ander aflaet’.
                       fol. c2v: it → ic: ‘god gonde mi dat ic mi openbaerde’.
                       fol. c3r: hehat → ghehat: ‘an hadde ghehat ende seide lieue’.
                       fol. c3r: Wanner → Wanneer: ‘Wanneer een mensche weet dat die priester tegen’.
                       fol. c3v: gnet → guet: ‘penitencie doen soe is die misse guet’.
                       fol. c4r: darr → daer: ‘hoet daer mede is So quamen die duuelen’.
                       fol. c5r: gewonuen → gewonnen: ‘gestolen hadden ende af gewonnen ende oeck ander’.
                       fol. c5v: sjinen → sijnen: ‘dede sijnen vader wat guets’.
                       fol. c5v: oet → oec: ‘Niet alleen ouer die kinderen mer oec ouer’.
                       fol. c6r: mensce → mensche: dien mensche hadde god veel’.
                       fol. c6v: lenen → leuen: alle sijn leuen wel gedaen ende dede
                       fol. d3r: ghenomeu → ghenomen: ‘Ic hadde in minen sin op ghenomen dat’.
                       fol. d3v: echcschap → echtschap: ‘dat hi die heilige echtschap aen name’.
                       fol. d4r: atkerluden → ackerluden: ‘oec wel ackerluden in pinen’.
                       fol. d4r: sprat → sprac: ‘Die geest sprac voort’.
                       fol. d4r: anntwoorde → antwoorde: ‘Die gheest antwoorde’.
                       fol. d4v: bjecht → biecht: ‘hadde geen biecht ghesproken ende namen mijnre’.
                       fol. d4v: woeren → voeren: ‘wouden mi in die helle voeren’.
                       fol. d4v: hadstn → hadstu: ‘wat dienst hadstu ghedaen’.
                       fol. d5r: varen → waren: ‘Doe vraechde arent waren oec’.
                       fol. d5r: pijden → pijnen: ‘geestelike menschen die oerden hebben in pijnen’.
                       fol. d5r: pjjne → pijne: ‘daer voertse die engel vry doer sonder pijne’.
                       fol. d5v: pie → die: ‘in die werelt doe waren so veel’.
                       fol. d5v: meeschen → menschen, arrden → aerden, ua → na: ‘menschen op der aerden geweest als na’.
                       fol. d5v: eu → en: ‘mer ic en meen dat licham niet’.
                       fol. d6r: dade → dede: ‘dat gi wout datmen v dede’.
                       fol. d6v: ghest → gheest: ‘Die gheest antwoerde si’.
                       fol. e1r: gheert → geeert: ‘heeft si verdient datse geeert wort’.
                       fol. e1r: wauneer → wanneer: ‘salicheit wanneer si seggen inder missen’.
                       fol. e1v: gevoente → gewoente: ‘goede gewoente ist naden’.
                   
               
           
           
           
               _are001aren01_01
               DBNL-TEI 1
               
                   2020 dbnl
               
           
           
               
           
           
               
                   
                   exemplaar Koninklijke Bibliotheek Den Haag, signatuur: 169 G 89
               
               Van Arent Bosman: een mirakel dat geschiede int jaar 1433 in den lande van Cleve. [Jacob Jacobszoon van der Meer / Christiaen Snellaert], Delft [1487-1488]
               
           
       
       
           
               Wijze van coderen: standaard
               
           
       
       
           
               Nederlands
           
       
       
           
               Van Arent Bosman: een mirakel dat geschiede int jaar 1433 in den lande van Cleve
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               Van Arent Bosman: een mirakel dat geschiede int jaar 1433 in den lande van Cleve
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               2019-09-02
               
                   RK
               
               colofon toegevoegd
           
       
   

Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Van Arent Bosman: een mirakel dat geschiede int jaar 1433 in den lande van Cleve. [Jacob Jacobszoon van der Meer / Christiaen Snellaert], Delft [1487-1488]
 
Zie: https://www.dbnl.org/tekst/_are001aren01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 

    
        

    
    
        
{==voorplat==} {>>pagina-aanduiding<<}

        
{==binnenkant voorplat==} {>>pagina-aanduiding<<}

        
{====} {>>pagina-aanduiding<<}

        
{====} {>>pagina-aanduiding<<}

        
{====} {>>pagina-aanduiding<<}

        
{====} {>>pagina-aanduiding<<}

        
{==a1r==} {>>pagina-aanduiding<<}

        Van arent bosman
        
{== afbeelding 
            	
        ==} {>>afbeelding<<}
    

        
        
{==a1v==} {>>pagina-aanduiding<<}

        
    


{==a2r==} {>>pagina-aanduiding<<}

¶ Hier begint een mirakel dat geschiede int iaer ons heren M.cccc. ende xxxiij. in die maent nouember in een dorp geheten meyeric inden lande van cleue bi een stadt genaemt doesborch 
Capittel: I.

DAer was gestoruen een rijck man in voerleden tiden ende hadde doot geweest xl. iaer xij weken min ende was ghenaemt heynric bosman ende plach een ackerman te wesen Nv machmen horen wat die bermhertige god heeft laten openbaren Het geschioede op sinte mertijns auont dat een ackermans zoen die paerden vuter weyden soude halen ende dat was een ionc knecht van xv. iaren ende sijn naem was gheheten arent bosman ende woende met enen ackerman geheten bernart bosman Ende het geschiede des auonts doe de zonne onder ghinc dat arent bosman een dinc tegen quam in eens groten honts gelikenisse ende was van gedaente of hi inden drec omgewentelt hadde geweest ende sijn haer was vael ende drang op desen arent bosman of hi hem biten woude Doe bleef arent staende ende wort seer veruaert ende sloech voer hem dat teiken des heilichs cruys. Doe bleef die geest staende ende stan als een cranc mensche ende arent ghinc sijnen wech Ende daer na quam die geest dicwijl tot arent als een hont ende stan te male lude Dit duerde wel xix. weken dat arent ter weken eens
{==a2v==} {>>pagina-aanduiding<<}
 of tweewerf dese figure sach ende wert so zere veruaert als die gene wel betugen die des oec een deel met hem sagen ende hoerden als met een namen bernaert bosman ende fie sijn wijf ende henric hoer knecht ende die prior van ophenegraue ende is een carthuser ende meester inder godheit ende meer ander liede


¶ Capittel. ij.

    DOe ginc dese arent totten pastoer te meyeric geheten heer ian van dislaken ende claechde hem dese sake als hi dit had gedaen. Doe sprack die pastoer het is een geest du selste hem besweren Doe seide arent dat en can ic niet doen van veruaernis Het gesciede ten laesten op sinte benedictus auont inder vasten dat arent spade opten hof was doe quam die geest ende voerginc arent ende ginc hem so na of hi hem neder trecken woude Doe arent sach dattet immer wesen moest doe bleef hi staende ende sprac Ic gebiede di geest van der macht gods ihū x̄pi dattu mi segste diin gebrec Die geest antwoerde Vander macht ihū cristi wert ic een creature ende met dien woerden wert die geest verwandelt van des honts gedaente ende scheen doe te wesen als een groot man ende sprac met haesscher stemmen gelijc of hi een cranc mensche geweest hadde Ic bin een geest van een kersten mensch als du bist Ic was dijns vaders oudeuader ende was geheten henric bosman Ende voert met dien woerden wort die geest stenende ende
{==a3r==} {>>pagina-aanduiding<<}
verghinc als een menschen scheme. Daer nae opten derden dach quam die geest weder op ten seluen hof ende openbaerde hem arent in groter pinen met suchten ende met kermen ende was gelijc een mensche ende sijn cleder doncker grau alsmen inder nacht besien conde ende waren der aerden te mael ghelijc ende sprack tot arent met groter haesticheit. Souct raet ende cort mi mijn pijn Ende met dien woerden wort arent die geest quijt dat hy hem niet en conde vragen wat hem van node waer ende soe quam die geest dicwil weder tot arent ende ruysschede bi hem opter aerden ofmen rysen lancs der aerden getogen hadde. Ende quam oeck int huys daer arent was ende scudde dat huys dat beefde also dat bernaert bosman ende fye sijn wiif vanden bedde op stonden ende hadden anxt dat hi thuys omme werpen soude Ende seyden arent dat hy op stonde ende ginc tot wise priesteren om hulp ende raet Met arent en conde daer gheen priester bi crigen die hem dorst helpen. Ende aldus quam die geest alte vele ende dreef wonder: want die bose geest en liet hem sijn gebrec niet seggen ende alsoe was arent in groten noot ende sijn moeder ende ander vrienden waren seer bedroeft.


    
¶ Capittel iij:

    TEn laetsten ghinc arent te kolen ouermits rade der
{==a3v==} {>>pagina-aanduiding<<}
priesteren dat hi den doctoren om raet vragen soude Doe en conden die doctoren genen raet gheuen na dien dat die geest besworen was ende sijn gebrec niet en openbaerde. Doe arent van kolen gesceiden was ende op dat velt quam bi der stad geheten duseldorp. doe quam hem een priester teghen gecleet met witten clederen ende was so scoon dat niet te seggen en is Ende arent wert veruaert ende van wonder en dorst hi niet den priester ansien. Doe sprac die priester tot arent hebt gueden troost Ic wil di seggen hoe du den gheest helpen suls metter hulpen gods Doe sprac arent sijn v die saken kundich hebdijt mi te kolen horen seggen. doe sprac die priester Ia ic Het is die geest van henrick bosman ende die bose geest en laet hem sijn gebrec niet segghen Du sulste gaen te meyderic ende morgen opten heiligen sonnendach misse horen van tbegin totten einde ende gaen so vroech in die kerck als die priester wijwater geeft ende als die misse vut is so nemt des wiwaters wat met di ende ganc binnen der selfder nacht opten hof ende besweer den bosen geest dat hi den kersten geest laet vut sijnre gewelt ende met dien woerden so werp dat wiwater op den geest so sal die bose geest rumen en die kersten geest sal di sijn gebrec seggen met dien woerden bleef die priester staen ende sprac gaet thuys
{==a4r==} {>>pagina-aanduiding<<}
ende doet so ic di geseit heb. Doe bleef arent noch staende ende woude meer vragen Doe seide die priester ghanc thuis du en selste niet meer vragen du selste met den naem ihū xpī alle dinc verdruien Doe en woude arent noch niet gaen ende woude hem noch meer vragen Doe sprack die priester anderwerf ende oec derdewerf ganc ende doet so ic di gheseit hebbe. ende alstu gedaen hebste dattu sculdich biste dan spreken wi wel te samen Doe ginc arent een weunich voort ende sach om mer doe was die priester wech. Doe sach arent wel dattet een mirakel was van gode. want binnen dien tijt en conste hem geen mensche verbergen


    
¶ Capittel iiij.

DOe ghinc arent thuys ende ghinc te negen vren opten hof. Doe quam die geest ende arent sloech voer hem dat teken des heiligen cruys ende sprac Ic beswere di bose geest die daer biste metten kersten geest biden vander biden soen ende biden heiligen geest datstu van desen kersten geest rumes ende met dien woerden werp arent dat wijwater opten geest Doe gaf die bose geest een veruaerlic gheluit als een donreslach ende gaf vut vuer als een blixim ende arent wert so seer veruaert dat hi neder viel op die aerde ende was van hem seluen: ende als hi dus een wiil gelegen had sprac hem de kersten geest an ende seide arent stant op ic wilt di nu seggen des noot is doe quam
{==a4v==} {>>pagina-aanduiding<<}
arent weder wat tot hem seluen. ende sprac met grooter anxte en beuinge waer mede mach ic di helpen Doe sprac de geest met alte volcomenre woerden ende seide Du selste mi xxx. missen laten lesen iiij. van die rene maget maria v. siel missen .ix. missen van die ix. choren der engelen ende xij. vanden xij. apostelen Ende du selste mi ij. beuaerden doen tot aken die ic sculdich was van beloffte doen ic sterf Ende dus selste gode ter eren ende mi te hulpe so veel aelmissen geuen als ons here ihūs xpūs wonden hadde doe hi anden cruce sterf Doe sprac arent ic en weet niet hoe vele dater wonden was Doe seide die geest Du selste nemen xxvi. reynoldus gulden ende iiij. witte kotlscher penningen ende ganc te kolen ende coeper broot mede ende gif een ygelic arm mensche een broot van een koels moerken ende dan is der aelmissen genoech. Ende gaet voor die kerc daer die arme liede die aelmissen bidden ende geeft daer dit broot ende die xxx. missen sul di oec te kolen laten doen Du selste gaen totten predicaren ende alstu in dat cloester coemste den eersten priester die du sieste. laet die v. sielmissen lesen ende geeft hem vii. koels witte penningen Daer na ganc tot die minrebroederen totten gardiaen ende laet hem lesen die ix. missen van die jx. choren der engelen ende gif hem ix. witte penningen Dan so gaet tot onser vrouwen broederen daer
{==a5r==} {>>pagina-aanduiding<<}
dat grote schoon beelde staet van onser vrouw inder capellen ende welc priester daer misse leest dien laet lesen die xij. missen vanden xij. apostelen ende geeft hen xij. koels wit penninghen. Doe sprac arent ons pastoer begeerde der missen oec wat om gods willen te doen. Die gheest seide laet hem die iiij. missen van onser vrouwen lesen


    
¶ Capittel v.

DEse missen worden gedaen als vanden geest voersproken was arent ginc te kolen tot ygelic priester so hem die geest had geseit ende vraechde wat si nemen wouden van die missen ende seide hem alle de saken vanden geest Doe seide een ygelic priester dat hi gaue wat hi woude si woudense gerne doen ende arent gaf hem dat gelt also die geest gesproken had ende gaf oec die aelmissen mer doe hi die aelmissen soude betalen en had hi niet dan half dat gelt doe proefde arent wel dat hem dat gelt benomen was eer hi wt ghinc. Doe cost arent broot met der helft vanden gelde ende gaf dat om god ende ginc weder thuys opten hof Doe quam die geest ende sprac. En bedroefdi niet om dat gelt mer ganc morgen als die zonne op gaet ende so wie die eerst toe coemt ende heeft een bile inde hant die heeft dat gelt in sijn kiste in een roden budel ende hi waert gerne quijt ende geeft hijt gerne weder so en melt hem niet anders soutmen nae rechte ouer hem
{==a5v==} {>>pagina-aanduiding<<}
rechten ende die man quam so die geest geseit had Arent ginc des morgens opt velt. ende die man quam ende woude dat gelt weder neder leggen daert geleghen had Doe sprac arent hoe quaemste aen dit gelt Die man seide Ic hoerde dat gelt clincken doen ghij dat in die kiste leit ende die kiste bleef op staen doe woude ic sien watter waer ende die bose geest bedroech mi ende ic namt Doe arent dit gelt weder hadde ginc hi weder totten geest vragende hoe hijt voort soude maken. Doe sprac die geest ganc te kolen totten backer daer du om ij. gulden broot weder coftes ende gif hem dat ghanse gelt dat hi di daer broot om gheue ende dan ist wel betaelt want hi is een rechtuaerdich man Ende ganc voort tot heer ian den pastoer ende segt hem dat hi die iiij. missen van onser vrouwen wel gedaen heeft ende heefter v. gedaen Arent dede also ende dede dat broot geuen ende ghinc totten pastoer ende seide hem vanden missen dat se wel gedaen ende betaelt waren dat hi geen sorge meer en hadde Doe sprac die pastoer God si geloeft ende den geest ewige rust Ick dede .v. missen op datter te beter waer want wi alle gebreclijc sijn.


¶ Capittel vi.

OP dese selue tijt lerede die geest arent als hi wat verloren hadde dat hy dan enen geest verclagen soude die oec opten houe in pij-
{==a6r==} {>>pagina-aanduiding<<}
nen ware ende soude aldaer so lange pine liiden datmen tot aken dat heilichdom lestwerf toent ende dan sal hi tot gode comen Ende dat hadde die geest verdient om dat hi opten houe pelgrims gheschent had inder aeckscher vaert die te vij. iaren om comt Ende dus heeft arent den geest verwacht als hem noot was. Ende arent en mach anders den geest niet vragen dan hem aen ginge als hem die voorscreuen gheest verboet op sijn v. sinnen. want hi te mael boos waer om grote pijn die hi hadde Ende als arent den geest te lagen plach soe quam hi met groter haesticheit als eens menschen stemme ende anders so en sach hi niet Ende den geest lade arent met iij. woerden die hem die ander voerscreuen geest leerde Soe geschiedet dat arent opten weghe van sint iacops tot compostelle wel drie hondert milen vanden houe dat arent xiij. gulden werden gestolen des nachts vut sine clederen Soe laechde arent den geest ende die geest was daer binnen een ogenblic ende bescheide arent soe dat hi sijn gelt weder creech.


    
¶ Dat vij. Capittel. Hoe dat arent noch tot aken soude gaen.

ALs die missen alle waren ghedaen ende die aelmissen oeck gegeuen waren so ghinck arent weder om thuys. Ende soude
{==a6v==} {>>pagina-aanduiding<<}
twee beuaerden tot aken gaen. Doe ginc hi op den hof om te vernemen vanden geest of hi alleen te aken soude gaen. doe quam die geest als een groot man als hi plach te comen ende sprac tot arent eer hi hem vraechde. du sulste een ghesel met di hebben die metti tot aken sal gaen ende wanneer du rede. biste si is hi oec rede: Ende als arent dochte in sijn sinne wat hi den ghesel te loen soude geuen. antwoorde die geest op arents gedachten als hi veel plach voer ende na ende seide Du selste bi hem doen in allen saken als du wildes dat hi di dedede ofstu hem gedient hadste in sulcker maten ende so sulstu oec opten wege doen Du en selste dinen euen mensche op ten beuaerts wege anders niet ouer segghen dan du woudes dat hi di dede Ende als gi wat copen wilt so moechdi wel dingen sonder argelist mer betaelt dat gi sculdich sijt Ende wanneer dus misse mogest horen die hoort emmer Ende als gi tot aken gecomen sijt so hoort misse ende geeft offerhande al daert gewoenlijc is van kaersen ende van aelmissen totten outtaer Dit dede arent ende sijn gesel ende offerden ij. clein kaersen ende offerden gelt totten outaer ende gauen oec den armen om gods wille Arents geselle was des pastoers broeder van meyeric ende woende te kolen ten apostolen met sinen broeder ende was geheten henric Ende die pastoer seide
{==a7r==} {>>pagina-aanduiding<<}
sinen broeder te meyeric opt hof dat hi vernemen soude hoe dattet metten geest waer daer henric zeer lief toe was op dat hi wonder sien mochte Ende doe hi opten hof quam veruaerde hi hem niet voer den geest als ander liede die arent daer bi hadde die wtermaten zeer vreesden Ende dye geest quam ende openbaerde hem henricus ende arent ende dede hem te weten dat henricus met arent tot aken soude gaen ende wesen sijn gesel Doe seyde arent sijn heer en heeft hem geen orlof gegeuen vorder te gaen dan op desen hof Doe sprac die geest hi heeft orlof: want sijn here gerne sage sijns kersten luden best ende moet oec reden daer of gheuen


    
¶ Capittel viij.

DOe ginghen henricus ende arent te samen tot aken ende deden alle saken als si best conden ende de bose geest dede hem veel verdriets op datsi die beuaert breken soude. want als die waerdinne iiij. brode op die tafel leide so en rekende si mer ij. dat dede die bose geest ende dier gelike veel dat si al weder te recht maecten. anders hade die beuaert te broken geweest als arent na vanden geest hoerde doe die beuaert gedaen was doe docht arent dat hi henric lonen wilde. doe seide henricus Ic en wil anders geen loen dan gods loen. doe ghinc henricus weder thuys ende arent ghinc opten hof ende vraechde den geest of die beuaerden wel betaelt waren hi seide so nau alsmen gout
{==a7v==} {>>pagina-aanduiding<<}
weghet. doe seide arent zijn dese beuaerden niet wel betaelt so en worter niet veel wel betaelt Doe seide die geest du hebste waer geseit Doe vraechde arent watmen die zielen alre salichste mocht na doen Die geest antworde missen aelmissen vasten ende ynnich gebed wanneer sy te recht gescien Die missen met rechter andacht. die aelmissen van rechteruaerdich guet dat gebeth van rene herten en met ynnicheit ende vasten van lieden die in warachtige penitencie leuen dat is seker behouden Doe dacht arent op dat grote aflaet dat totter kercken wordt gegheuen. ende vraechde den geest of dat oec te vercrigen ware alst gegeuen is. Doe antwoorde die geest. die warachtige rouwige menschen die in penitencien sijn dubbelt Voort sprac die geest mocht ic in vleisch ende in bluede wesen so lange dat ic op onsen kerchof ginc ende sprake O god ontferm di mijnre na dijnre groter ontfermherticheit so waer ic quijt van alle pijne. 


¶ Capittel ix.

DOe sprac arent het sijn veel lieden die seggen dattu gheen warachtich geest en biste. ende dattet tegen tgheloue is diet geloeft. Doe sprac die geest. Dat yerste punt vanden geloef is. Ic geloef in god den vader almachtich scepper hemelrijcs ende aertrijcs hi is almachtich ende bermhertich soe en ist geen wonder dat hi een geest sijn pijn laet
{==a8r==} {>>pagina-aanduiding<<}
corten Doe vraechde arent hoe bistu an dese genade gecomen dattu di openbaerste meer dan ander geesten Doe antwoerde die geest dat ic mi openbaer in dese kerspel dat en geschiet niet om mijne verdienten wil mer om ander saken die god bekent sijn ende ten mach alle geesten niet gescien dat sy hem openbaren nader doot: want nader doot is rechtuaerdicheit. quamen daer vele zielen weder so souden veel bedrieghnissen werden vanden bosen geesten het is gesproken van gode. En wilt alle geesten niet gelouen Doe vraechde arent waerom heeft god di mi laten toecomen ende niet enen anderen die di naerre waer: Doe sprac die gheest dat is dijn vaders schult. doe ic steruen soude had ic hem seer lief ende hi was mi seer trou gout ende siluer dat gaf ic hem dat hi des wat om god geuen soude ende dat ander tot sijne noodorft houden doe sterf dijn vader eer hi dat betaelde ende had hi noch geleeft so soude hi mi wel geholpen hebben met missen ende aelmissen Doe sprac arent heeft mijn vader oec pine om dat hi dat niet en betaelde eer hi sterf hi had doch groot guet Die geest sprac Ya hi heefter grote pijn om gehat wel xxx. jaer ende heeft geropen wee den genen die hem verhopen op haren eruen doe seide arent mach miin vader oec behouden wesen die Die geest sprac Ya hi wanneer een man sterft die hem xxx. gulden schuldich was ende daer voer wil di hi hem enen quaden ende valschen eet sweeren laten
{==a8v==} {>>pagina-aanduiding<<}
dat hi hem niet sculdich en waer Doe seide dijn vader Ic en wil geenen valschen eet voer mijn gelt ganc thuis ic wilt gode beuelen die ontrou die du mi doetste Ende die man sal dijns vaders pijn liden tot sijnre pinen voer de xxx. gulden ende dan is dijn vader wel betaelt Inden woerde als arent meer vragen soude wort die geest zere suchtende als een cranc mensche die in sijn doot bedde leit ende ghinc van arent als een roock vanden vuer.


¶ Capittel x.

DOe ghinc arent weder thuis ende verwonderde zeer dat die geest aldus weder gecomen was Doe vraechde arent of hi noch in pinen ware. doe sprac die geest ic hebbe noch grote pijn ende sal duren noch vi. sonnendagen tot die missen al gedaen sijn Doe vraechde arent waer waerstu den eersten nacht doe du vanden lichaem gescheiden waerste Die gheest antwoorde op die stede daer mijn huysvrou sterf daer wert ick yerst gepijnt nader doot. daer had ic mijn gelt staende onder mijn bedde doe ic mijn huisvrou tegraue brocht ende was in groten rouwe Doe gingen som van mijn kinderen ende namen mijn ghelt. des ic so groten rouwe had dat ic mijnre sinnen wat quijt wert van rouwe ende wert so cranc dat ic mijn leuen daer mede cortede v: iaer lanc die ic noch langer geleeft soude hebben dat ic penitencie hadde gedaen ende waer dan salich ghe-
{==b1r==} {>>pagina-aanduiding<<}
storuen Doe vraechde arent waer sijn di ghebleuen die dijn gelt stalen. Die geest antwoorde Si sijn in groete pijn ende ropen wee wee Doe sprack arent ic woude v gerne veel vragen Die geest antwoerde du mogeste vragen wat du wilste van cleinen dinghen. want grote dinghen en sijn di niet bekent: Doe vraechde arent om wat sonden hebstu dus lange in pinen geweest. Die geest antwoerde om drie sonden wil Doe ic xx. iaer out was doe dede ic een sonde met oncuyshede die wrake inden hemel riep ende en hadse van scaemte niet gheheel vut gebiecht datse die priester niet en conde so groot verstaen als si groot was. Ende ick hadde enen mancken soen die trouwede een arms mans dochter ende behielse tot enen wiue dat keerde ic lange tijt dat si niet in echtschap en saten ende had gerne gesien dat hise gelaten had ende had eens rijcs man dochter genomen. doch mijn soen behielse tegen minen wil ende god wert sijn hulper also dat hi meer eren ende guets gewan nader werelt loep dan mijn ander kinderen ende dit en woude ic niet voer sonde achten so datter seer an mi gepinicht is Ende ic hadde xii. gulden ontfangen van enen man in sijn testament die soude ic arme luden gegeuen hebben om gods willen mer ic versuymde dat wel xxij. weken eer ic geuen woude ende het worde mi mede gestolen met minen gel-
{==b1v==} {>>pagina-aanduiding<<}
de Ende om dese iij. sonden heb ic so grote pijne geleden dattet niet te spreken en is. Ende om des gelts wille moetstu die aelmissen geuen Ende die geest sprac voort en hadde ic geen sonde daer om ic noch in pijne waer


¶ Ca. xi.

DOe sprac arent ende vraechde waerom openbaerdestu di mi eerst als een hont ende niet als een mensche Daer op antwoerde die geest Int eerste van mijn leuen doe leefde ic als een hont ende niet als een mensche Doe ick in mijn xx. iaer was doe worde ic oncuysch ende leefde na mijnre genoechten in veel sonden ende plach oec te eten des sonnendaechs voorder missen ende plach veel te dansen ende niet veel te kercken te gaen Ende doe ic xxx. iaer out was doe nam ic een gheechte huysvrouwe ende leefde doe wat meer als een mensche. Ende daerom openbaerde ic mi eerst als een hont ende na als een mensche Ende hebbe daer oec wat pijnen of ende oec van houerdyen ende. van spele die ic te doen plach Ende die geest sprac voordan Ic hadde alte grote pijne doe ic eerst ghestoruen was vander sonden daer lucifer om vut den hemel geworpen wort ende noch meer om ander sonden Mer die pine ginc te hant vut ende en duerde niet lange. want icse wel ghebiecht hadde ende woude daer nochtans penitencie voor gedaen hebben hadde ic langher
{==b2r==} {>>pagina-aanduiding<<}
gheleeft Doe seide arent wat sonden waren dat daer lucifer om vuten hemel viel Die geest antwoorde Houerdie ende haet daer ic oeck grote pijn om hebbe gehadt ende noch hebbe Doe ick xxx. iaer out was doe word ick houerdich ende bleef houaerdich wel xxx. iaren eer ick penitencie dede. Doe vraechde arent wat was die houaerdie Die geest antwoorde. Ick liet mi verwaendelic cleden ende liet mijn schoene met lange tappen maken Ende ic dede mi enen roc maken met verwaende cnoppen Ic liet couelen met veel sterten maken Ende ic woude metten meesten ghesien wesen na der werelt loop Ende ic hadde mi oeck daer toe ghegheuen dat ic der duuelen spel plach te spelen dat was dobbelen ende worptafelen ende dit hadde ic wel vij. iaer ghedaen na dat ic mi bekeerde Ende hadde ict noch een iaer ghedaen soe soude mi god hebben laten doot slaen opten spele ende soude dan ewelic verdoemt hebben gheweest Doe vraechde arent. wat sondaren worden alder meest verdoemt Die geest antwoorde dootslagers dobbelaers woukenares roeuers ende die in ouerspel gheleeft hebben die liden sonderlinghe groote pijne ende voort ander sondaers nae dat si groot in sonden sijn. Ende by sondere dye haer eyghen kinderen dooden ende vele dier ghelijcke die
{==b2v==} {>>pagina-aanduiding<<}
worden meest verdoemt ende voert woeckenaers ende houaerdigen menschen om oncuische menschen Doe vraechde arent wat is woeker. Die geest sprac. Wat die heilighe kercke woecker hout dat is voer gode woeker ende soe wie die heilighe kercke te rechte te banne doet dat is voer god inden ban Ende so wie die heilige kercke met rechte absolueert die is oec voer gode geabsolueert Doe vraechde arent sijn daer oec wel so grote sonden diemen niet beteren en mach Die geest antwoerde dat een mensche god anuerweruen hadde gecruist woude hi van gode genade hebben god woudse hem gerne geuen Ende wat priester dat des sonders sonden niet horen en wil ende geuen hem raet na sijne macht die vertorent god meer dan of hi hem anderweruen cruyste Doe vraechde arent isser oec ontfermherticheit na die doot. Doe antwoerde die geest nader doot is rechtuaerdicheit ende inden leuen is bermherticheit Doe vraechde arent Hoe mach hem een mensche best voor sonden wachten ende bewaren: Die geest antwoerde daer op Swigen ende wiken wachten van sonden dat is dat best Soe waer die dobbelspelen sijn daer selstu wiken of daer yemant waer die dijnen doot gesworen hadde. want die doot der sielen is inden dobbelspel ende voert in ander spelen daer god mede vergeten wert. Ende
{==b3r==} {>>pagina-aanduiding<<}
alle die gene die dobbelspel of ander spelen ophouden daermen gelt mede wint ende daer god mede vergeten wert die worden dootslagers an lijf ende an ziele ende worden dan ghepijnicht metten sonden die wrake ropen inden hemel


¶ Capittel xij.

ALs arent meer soude vragen so wert de geest so cranc dat hi niet meer spreken en conde ende rechteuoert voer hi heen wech En dat dede die geest wel tot negen stonden nae dien mael dat hem arent anderweruen hadde besworen ende alle pijn tot dat die leste missen waren gedaen Doe quam die geest des anderen auonts weder opten hof ende was ghestelt als een out man ende ginc bi arent opter aerden als een mensche Ende als arent voort ginc door die poerte so ginc die geest beneuen hem doer den tuyn ende en gaf geen gheluit van hem mer hi ginc daer doer als die sonne doer dat glas Daer om vraechde arent wat dat grote lichaem waer dat hi hadde Die geest antworde dat en is geen lichaem mer het is vanden vier elimenten des hemels.. Doe seide arent Hebstu geen lichaem. hoe mogestu dan soe schone spreken Daer op antwoerde die geest Des menschen sprake en is anders niet dan die geest des menschen. ende als die geest van des
{==b3v==} {>>pagina-aanduiding<<}
menschen lichaem is soe macht des te claere spreken Ende een geest die gheen pijn en heeft can alle sprake wel verstaen ende is so snel als een ghedachte. ende is so sterc als een dinc dat niet vergaen en mach hoe veel die ziel ghepijnicht wert als dije pijn een einde neemt so is sij weder gesont. Ende alle geschiede dingen sijn haer bekent Ende alle scrifturen ende prophecien van propheten dat sy nochtans ongeleert geweest heeft in haer leuen. Doe vraechde arent na enen man die sijn oudeuader gheweest hadde waer sijn ziel waer. Die geest antwoerde. sij is daer sij sculdich is te wesen My en is niet gheorloft van allen geesten te spreken. mer alleen van mi seluen wes men mi vraget Doe seide arent. want ghi niet van v seluen en hebt dan gods wille. soe segt mi. Ist gods wille van minen oudeuader ende van andere zielen daer ic v nae vraghe waer dat sy sijn inden hemel of inder hellen. Doe antwoerde die gheest. Ick can wel segghen wat god wil. mer wes hi niet en wil en mach ick niet seggen. Dijn oudeuader is inden vagheuier. ende sal te gode comen. ende weet wel hoe langhe hi te lidene sal hebben ist dat hem gheen guet na en wert ghedaen daer sijn pijne mede vercort wert want alle die ghene die
{==b4r==} {>>pagina-aanduiding<<}
dat heilighe sacrament nemen ende den heylighen olye int leste haers leuens met warachtighe berou ende bichte na hoer macht die en sellen van gode niet gescheiden werden inden ioxnsten daghe. mer si mogen wel comen in den vageuier na ghelegentheit horer sonden


¶ Capittel xiij.

DOe sprac die geest. Ick en can niet meer spreeken ende wert seer cranc. Doe vraghede arent Mach ic di niet helpen dattet beter worde Doe antwoerde die geest. Ya biddet voor mi: Doe viel arent op sijn knyen ende sprac: O lieue heer gheeft desen gheest ontferherticheit ende alle ghelouighe sielen
Ende voort sprack hi .iij. pater nosters ende iij. aue marien Ende die gheest scheen dat hy oec op sijn knyen sat. Ende als arent een pater noster vut hadde. so antwoerde die geest Amen Ende na .iij. pater noster ende iij. aue maria seide arent Ewighe ruste sij allen ghelouighen zielen Doe antwoorde eerst die geest Amen Doe stont arent op ende vraechde den geest oft oeck wat ghebetert ware. Doe antwoorde die geest ende sprac Gode si lof altoes ende dy ewich loon Vraecht mi nu ic bin wel ghetroost ende ghespijst Doe vraechde arent van wat sonden quam v nu die pijn an Die
{==b4v==} {>>pagina-aanduiding<<}
geest antwoerde Van mijnre houerdien wegen dat ic sterc ende ghesont was in mijn leuen ende out wert lxxxviij. iaer ende ic hadde groot guet nae der werelt loop ende daer of niet so vele om gods willen en gaf als ic sculdich was Ende wanneer ic in die kerk quam soe ginc ic sitten an die hoochste side of an dat hoochste einde ende sochte een sachte stede ende alsmen dat heilighe sacrament op boerde so knielde ic op een knie ende niet op beide knijen als ic schuldich was Ende wanneer men den naem ihesus of maria sanc ofte las so en neychde ick mijn hooft niet als ick schuldich was te doen Ic was rijc van waerliken rijcdom om drie saken Ic was warachtich in mijn woorden: mijn ya was mijn ya. mijn neen was mijn neen. Ende wat ic die heilige kercke schuldich was van tienden dat betaelde ic als ic woude datmen mi ghedaen hadde.
Ende doe ic noch een ionc man was van .xxx iaren doe was ic arm van tijtliker hauen ende plach alte groten arbeit te doen. mer ten woude mi niet helpen dat was mijnre sonden schult. Ick plach des heilighen daghes te arbeiden: ende wat ick te doene hadde van boden te senden. ende mijne comenscappen te doen dat dede ick alle op heylighe daghen


{==b5r==} {>>pagina-aanduiding<<}

Ende ic plach oec mijn coren des heiligen dages in te voeren ende plach oec des heiligen dages te dobbelen te dansen ende ander spel te doen die noch cleinre waren daer ic enen penninc mede wan of verloos daer hadde ic alle die x geboden mede te broken. ende daer om wert god tornich op mi dat ic des heiligen dages guet woude winnen ende liet mijn guet daer om vergaen met grote ongelucke Ic wert gheuangen ende ghescat ende dat onweer sloech mijn coren ende mijn haue. die moort sloech mijn paerden ende koeyen ende wat ic hadde dat ic so arm wert dat ic vuten lande woude gaen op dat ic niet bescaemt en worde als ic broot bidden soude


¶ Capittel xiiij.

DOe ic dus arm wert ginc ic tot onsen pastoer ende claechde hem dat ic so groot ongheluc hadde. Doe seide die pastoer. dat is al dijnre groter sonden schult om dattu die heylighe dage niet en vierste ende dattu dan guet wilste winnen met quaden spelen ende met arbeiden Doe seid ich weder totten pastoer. Ic plach die apostel dagen te vieren ende die grote hoechtiden Doe sprac die pastoer. ten is geen groter vierdach dan die heilige sonnendach Doen seide ic weder die priester plegen doch te prediken. Sinte marien magdalenen dach salmen vieren gelijc der apostelen dach. Ende
{==b5v==} {>>pagina-aanduiding<<}
sinte niclaes dach salmen vieren ghelijck den heilighen sonnendach Doe seide die pastoer ten is geen meerre vierdach dan die heilighe sonnendach. Wilstu salich wesen an ziele ende an liue so hout die x. geboden ende vier den heiligen sonnendach ghelijc den paesdach. Doe ic hoerde dat dit die scult was van mijns guets ongeluc Doe sprac ic mijn biechte vanden aerbeit op den heiligen sonnedach ende dede penitencie ende vierde doe voort meer die heilighe daghen ende liet oec die quade spelen op die heilighe daghen Doe en sterf mijn haue niet meer ende wert doe weder rijc van guede ende sal hebben dat ewighe guet bi gode. Doe vraechde arent. hoe hiet die pastoer die di aldus bekeerde. Die geest antwoorde hy is gheheten sanctus adulphus ende quam na sijn doot opten derden dach bi gode met groter vroechden ende groot geselscap die al sonders hadden geweest ende al bekeert hadde met sijnre heiliger lere ende penitencie gedaen hadden ende waren alle sijnre verbeidende in penitencie ende in vroechden daerse god gewesen hadde sijnre verbeiden: Ende voort sprac dye geest so ist oec metten priesteren die quaet exempel den luden geuen als met giericheit met houaerdien met oncuscheit ende met quade spele die luden met hoer quade leren in pijn co-
{==b6r==} {>>pagina-aanduiding<<}
men die verbeiden dan dien priester tot hij oec sterf ende waren dan met groten iammer in meerre pinen. Ende als arent meer vraghen woude so wort die geest echter cranc dat hi niet spreken en conde ende was rechteuoert wech


¶ Capittel xv.

DEs anderen daghes quam die geest weder op dien selue stede. Doe vraechde arent waerom openbaerste di meer des nachts dan des daghes Die geest antwoerde. also langhe als ic niet en mach comen te gode so bin ic inder nacht. daer om openbaer ick mi meest inder nacht. Doen vraechde arent hoe langhe selstu noch pine liden Die geest antwoerde. twee dagen ende twee nachten tot die missen al ghedaen sijn dan vaer ic te gode. Doe vraechde arent machmen di niet helpen dattu dese twee daghen gheen pijn en dorste liden Ist dat ick in mijn leuen enich aflaet verdient hebbe dat soe geef ic di ofstu wilste Doe antwoerde die geest gheef mi des aflaets twee daghen datstu te middage verdiendes dan en behoue ick niet meer pijnen Doe vraechde arent. waer mede verdiende ick te middaghe aflaet. Die gheest antwoorde datstu dye twee arme luyden om gode ouer dat water voerdes. Doe seide arent: Dat gheue ick dy inden naem
{==b6v==} {>>pagina-aanduiding<<}
ons heren ihū cristi Doe sprac die geest. Gode si lof ende ere ende di ewich loen van gode Nu en heb ic gheen pijne meer ende bin gesont van alle pine des vageuiers. dit was dus gheschiet arent soude des middachs ouer dat water riden dat die riuire gheheten is daer quamen twee arme pelgrims ende baden arent dat hise ouervoerde om gods wil doe nam arent den enen after op sijn paert ende voerde hem ouer ende haelde den anderen oec ouer om gods wil Doe seide arent totten geest. bistu nv rede te gode te varen nv du gheen pijn en hebste Die geest antwoerde na desen twe dagen als die missen al gedaen sijn.


¶ Capit. xvi

DOe vraechde arent of ic nu storue bin ic oec in sonden Die geest antwoerde wanneer die sonden ghebiecht sijn ende die mensche genoech daer voer wil doen soe sijn die sonden al bedect ende god en wilse niet openbaren daer om en can ic v daer of niet seggen So waer du niet met biechte of gesceiden en biste dat is condt inden hemel ende inder pinen Doe vraechde arent wat ist daer ic geen biechte of gesproken en heb Die geest antwoerde dattu dijn euen mensche belacht hebste ende des heiligen daechs gaeste callen om den kerckhof onder die misse ende datstu dijn couel hebste doen hacken Ende dattu des heiligen dages om byer
{==c1r==} {>>pagina-aanduiding<<}
pleges te spelen Ende noemde noch veel sonden die clein waren datse wonder waren vut te spreken nochtans meinde arent dat hi alle saken wel gebiecht hadde. mer wat arent ghebiecht hadde daer en conde die geest niet van spreken Doe vraechde arent waer ic oec sculdich te biechten die sonden die ic eens gebiecht hadde Die geest antwoerde Ya als die penitencie niet gedaen en waer Als die warrouwige mensch te biecht coemt ende heeft vele dootsonden gedaen ende biechtse een deel ende heeft die ander vergeten ende woudse gerne biechten of hise wist Dese mensche wert dan cleine penitencie geset ende lanc vageuier nader doot. Ist dat hi lange leeft dat hi veel guede werken doet ende geeft al missen ende gaet wel te kerken alle die tijt wort hem gerekent voor penitencie Ende wanneer daer aflaet op heiligen steden is ende op den kerchof daer mach een aflaet halen van sijn sonden als hem die heilige kerke seit


¶ Capittel xvij.

DOe vraechde arent deestu oec rechte biechte doen du steruen souste Die geest antwoorde Neen had ic rechte biecht gedaen so en waer ic dus langhe niet onghetroost ghebleuen in pine. ende so en hadde mi de bose geest niet mogen pinigen. soe had mi mijn enghel genomen doen ic sterf ende had mi in dat vaghe-
{==c1v==} {>>pagina-aanduiding<<}
uier gheuoert of waer mi god hadde willen hebben ende had mi oec geset een seker tijt hoe lange ic soude geleden hebben Ende als guede wercken na gedaen worden die had si voor god gebracht ende had mi dan hoger vuter pine gheheuen vanden hoofde tot an den hals ende lagher tot an die voeten toe ende daer na inden hemel doe ic steruen soude vraechden mi mijn kinderen of ic dat heilige sacrament hebben wilde Doe seide ic Ya Doe die priester quam metten heiligen sacramente doe quam mi een grote wraec van mijn sonden dat ic niet en conde gespreken ende dat quam mi daer van wanneer dat luden teghen mi misdaen hadden dat en woude ic hem niet vergeuen Ende wanneer si mi toe spraken en woude hem niet antwoerden. ende so las ic dat pater noster tegen mi seluen als ic niet vergeuen en woude Doe die priester sach dat ic niet spreken en conden doe seide hi Begeerste dat heilige waerdighe sacrament ende den heilige olye so slach voor di dat teiken des heiligen cruys Doe dede ic so Ende die pastoer sprac mi die gemeen biecht voor dat ic mijn sonden bekennen soude Die pastoer bekende mijn hert dattet seer hart was dat niet spreken en woude Doe had ic mogen spreken Ende roerde mede inder biecht. Ic geef mi sculdich dat ick dic gesproken heb wanneer ic swigen soude ende dat ic dicwijl geswegen hebbe daer ic spreken soude
{==c2r==} {>>pagina-aanduiding<<}
Doe hoerde ic wel dat hi mijn herde hert roede ende doe creech ic groten rouwe van allemiin sonden Doe gaf hi mi dat heilige sacrament ende den heiligen olye ende troost mi te mael wel dat ic mi niet en liet becoren vanden bosen geest om dat ic gheen biechte en conde spreken ende seide mi alle die gene die dat heilige sacrament ontfangen in hoer leste met berou horer sonden dien is dat ewige leuen bi gode. Ende dit vant ick warachtich want had ic doe die genade niet vercregen so en waric noch niet salich geworden noch nimmermeer en soude


¶ Capittel xviij

DOe vraechde arent. hoe hiet die pastoer. Die geest antwoorde Ghijsbrecht is sinen naem god si sijn troost Doe vraechde arent is hi noch in pinen Die gheest antwoorde. Ya ende hi weet wel dat hi verlost sal werden na veel iaren anders is sijn pijn der hellen pijn ghelijc Doe vraechde arent waer mede heeft hi die grote pijn verdient. Die geest antworde hi heeft veel meer die werelt gedient dan god hi heeft die statuten der heiliger kerken dic gebroken. hi plach sijn kerspel quaet exempel te geuen met giericheit met oncuyscheit met arbeiden Hi plach te ghebieden datmen die heilighe dagen vieren soude mer hi brac die vierte selue ende dede sijn coren des heiligen dages in sijn schure voeren Ende alsoe seiden dan die luden: Ons heer die
{==c2v==} {>>pagina-aanduiding<<}
pastoer doet sijn coren in brengen wi willen oec so doen hi is ghierich ende oncuysch wi en connen niet beter wesen dan hi is hi waer oeck gerne te gode ende also leefden een deel luden van sijnre kerspel na hem ende sijn oec in sijnre pijnen Doe vraechde arent machmen den pastoer niet helpen vut sijnre pijnen. Die geest antwoorde men mach die pijn wel corten als ic v voor geseit hebbe met missen met aelmissen ende met ander aflaet


¶ Capittel xix.

DOe vraechde arent en deden di dijn kinderen gheen guet na Die gheest antwoorde Och dat was mij veel te clein. mer wat ic selue voor ghedaen hadde dat vant ic. mer ic hadde grote pijn om mijnre kinderen wil. want ick hadde hem groot guet ghelaten ende deylden dat ongelijck met groten kyue ende vergaten mijnre daer mede. Ende god gonde mi dat ic mi openbaerde dat mijn kinder weten mochten dat ic in groter pinen waer Doe hadde ic een nichte die plach te wichelen ende mijn kinder baden hoer dat si vernemen soude hoet met mi waer Doe antwoerde mijn nichte dat wil ic gaerne doen hi heeft dat wel op mi verdient Ende seide dat si mi soude vermanen weder te comen ende meinde dattet al met gode waer. Si had veel zielen te gode gebracht Ende inden woorden dat si mi vermaende weder te comen so quam die
{==c3r==} {>>pagina-aanduiding<<}
bose geest in mijn gelikenis als ic plach te gaen opter aerden ende liet of hi mijn cleder an hadde ghehat ende seide lieue nichte ic bin noch in groter pinen Doe sprac si Lieue neue waer mede mach men v helpen Doe antworde die bose geest Du selste mijn kinderen seggen dat si mi elcs een akensche beuaert gaen ende laten mi ix. zielmissen na doen ende die quatertemperen een iaer lanc vasten te water ende te brode ende geuen ix. witte almissen in die quatertempere Dit liet mijn nicht also doen mer ten halp mi niet wantet tegen tgebot der heiliger kerken was. Doe dat iaer om gecomen was quam die bose geest weder tot haer ende seide Lieue nicht het is al wel ghedaen nu vaer ic tot gode Ende dit dede mijn nichte mijn kinderen te weten dat ic te gode wesen soude so dat mi mijn kinderen geen guet meer na en deden mer doch dat ghemein gebet quam mi oec mede te stade mer ten quam mi niet so veel te stade als die zielen die hoer biecht gesproken hadden eer si steruen. Ende soe dic als een misse ghedaen wort daer had ic mijn deel of


¶ Ca. xx.

DOe vraechde arent sijn die missen van allen priesteren gelijc gehoort Die geest antworde God is daer gelijc groot ende machtich in elke misse mer si en sijn allen menschen niet gelijc guet gehoort Wanneer een mensche weet dat die priester tegen tgebot der heiliger kercken
{==c3v==} {>>pagina-aanduiding<<}
leeft die en is der zielen niet so guet als des reine priesters misse. want god gerne reine dyenaers heeft Ende als die priester sijn biecht gedaen heeft ende wil warige penitencie doen soe is die misse guet. Doe vraechde arent is dat oec der zielen guet datmen offert opten outaer Die geest antwoerde dat is aelmissen ende is der zielen ten mael guet metter missen als dat rechtuaerdich guet is ende daer na dattet offer guet is daer na ist oec voor gode guet. alst offer ij penningen is of een. Ende het is oec te beter dattet wert geleit opten heiligen outaer daer die heilighe missen tegenwoordich sijn Ende het is quaet datsi den offer niet en verdienen als si schuldich sijn met vigilien ende missen Ende als si des niet te doen en hebben so souden si dat om gods wil gheuen soe waren si los ende vry


¶ Capittel xxi.

DOe vraechde arent waer is v nichte die so plach te wichelen Die geest antwoerde sij is noch in pinen ende weet datse te gode comen sal. want si meende dattet geen wichelye en waer ende sy plach rechte biechte te doen ende onderwijsde den pastoer dat hi hoer orlof gaf te wichelen mer dat wert an hem seer swaerlic gepinichet. Ende die duuelen diemen hiet witte vrouwen of helhonden quamen tot haer ende seiden dat si die helhonden waren die onder die aerde wonen onder schone bomen
{==c4r==} {>>pagina-aanduiding<<}
ende rijsboschen ende noemden veel steden daer si in woenden Ende seiden haer dat si luiden waerschouwen soude dat si haer steden rein hilden so soudet hem wel gaen an hoor neringe ende dit dede si den luden cont Ende wie dat des geloefde dat die bose geesten daer waren ende. deden hem eer daer cregen si macht ouer. als hem dan die eer niet en geschiede so dede si die luden scade an hoer neringe ende an hoer kindere ende so gingen die lude dan nader wichelinge ende vraechden hoe dattet daerom waer want hoer neringe ginc te niet of hem kinderen was wat gesciet Soe sprac die wigeleerster Ic wilt besien hoet daer mede is So quamen die duuelen dan tot hoer ende spraken ons en wert gheen eer ghedaen hoer kinder hebben ons woninge onrein gemaect si souden des donderdaechs des auonts vroech te bedde gaen ende maken dat huis schoen ende bereiden die tafel met guede spijse die wy mochten eten dan sout hem wel gaen in alle saken. ende dat dede die wigelester den luden cont Als die luden dan dit deden so lieten sise van hoer verdriet. ende so cregen die duuelen die guede menschen in hoer gewout die si met ander saken niet crighen en mochten Ende alle die nader wichelien gaen of wichelie doen die gaen vut gods bescermnis int gewout der boser geesten: Ende want pastoer wichelie laet geschien in mijn kerspel die is oec inder du-
{==c4v==} {>>pagina-aanduiding<<}
uelen staet als hijt weet Doe vraechde arent wat geesten sijn die helhonden sijnt oeck duuelen Die geest antwoorde: het sijn al verstoten geesten ende sijn een deel vut lucifers choer ende des sijn si constiger wonder te doen Doe vraechde arent. wat boete is daer tegen dat sij den menschen niet en doen Die geest seide warachtich geloef dat god bouen al is daer machmen alle duuelen mede verdriuen Die duuel en mach den mensch niet meer doen dan hi verdient wanneer hi quaet geloue heeft of sijn vierte brect so laet hem god wat geschieden dat hi vieren moet want alle geboden der heiliger kercken moeten gehouden sijn voor of na met pinen


Capit. xxij.

DOe vraechde arent. comen alle geesten te gode die opter aerden in pine sijn De geest antwoorde neen Ic kende enen man die plach arm luden te verdrucken ende besloech een gemeente in enen camp daer der arme luiden haue te weiden plach. Ende daer na sterf die rike man ende wert gepinicht op die camp .iij. iaer lanc so seer dat daer wonder scheen ende brande als een groot bussche ende na die iij. iaren wert hi begrauen in die helle Ende ic kende oec een man die boos was ende wert dootgeslagen van sijn vianden ende soude noch viij. iaer geleeft hebben eer hi gestoruen had ende was oec viij. iaer die hi geleeft soude hebben opten aerden in pine ende quam daerna in grote
{==c5r==} {>>pagina-aanduiding<<}
ander steden daer die luden oec plagen te sien wat daer waer Die geest antwoerde van iuden die een deel wel xl. iaer doot hadden geweest die malkander haer lant af gestolen hadden ende af gewonnen ende oeck ander saken hadden gedaen ende waren dmeeste deel opter aerden in pine daer si die sonden gedaen hadden Arent vraechde na enen riken man die sijn vrient plach te wesen ende had veel kinder gehat waer sijn ziele waer Die geest antwoerde. hi is in groter pinen ende sal na veel iaren te gode comen ende is somwile bi sijnen sone henric ende plach hem sijn kinder of te doden als si gedoopt waren Doe vraechde arent. waerom geeft god dien gheest die macht dat hi die kinderen dodet Die geest antwoorde als god den mensche plaecht dat is sijnre sonden schult of sijn ouders sonden dat sy hoer guet heeft: of het is des schult dat hem god tot hem hebben wil om die iij. saken plaecht god dic den mensch ende so ist oec met henric dat die geest sijn kinder dodet het is oec sijnre sonden schult ende sijnre ouderen hy en plach god niet te ontsien. hi plach gaerne knechten te hebben die des heilige dages aten voor die misse ende te velde voeren die hadde hi lieuer dan die vasten willen ende te kerken gaen ende hi en dede den gheest gheen guet na als hi schuldich is: want hi was sijn vader ende had
{==c5v==} {>>pagina-aanduiding<<}
hem groot guet gedaen Om dese sonden laet god den geest die kinderen doden ende heeft meer dan vij. gedoot als si kersten waren gedaen ende hi sal se al doden die sijn huysurou criget: ist dat hy geen penitencie en doet Ende die geest heeft oec die macht dat hi hem an sijn lijf tasten mach ende rueren hem eens dat hi so cranc sal werden of hi steruen soude mer hi en sal daer niet van steruen ende hi sal daer een teiken of behouden in siin lichaem


¶ Capittel xxiij

HEt geschiede dat die henric vande gheest so cranc wert dat hem die meesters tlijf ontgauen Doe docht arent wat hi vanden gheest ghehoort hadde ende ginc tot henric ende seide hem dat hi niet steruen en sou van die siect en seide hem dat sake waer van die kinder storuen Ende doe hi een waer vant ende genas doe vierde hi voor meer die heilige dagen ende dede sijnen vader wat guets na ende sint heeft hem god meer kinder verleent die leuendich sijn gebleuen Ende henric bosman is sijn naem van des vaders wegen ende hi heeft vanden geest een teiken behouden. Doe vraechde arent Wreect god oec sinen heiligen sonnendach ouer der luden kinderen Die geest antwoorde Niet alleen ouer die kinderen mer oec ouer dat guet paerden koyen ende ander guet wreect god sinen heiligen sonnennach Daer en is geen ontschuldinge an of men spreket. wi willen ons coren op hopen gaen
{==c6r==} {>>pagina-aanduiding<<}
setten ende vintmen des sondages iet wachten wy tot dattet maendach is so wortet al niet Men en soude om alder werelt guet niet een gebodt gods breken ende al mochtmen daer so veel guets mede winnen als alle die werilt binnen heeft ende dan die mensche alle dat guet om gods wille gaue die mensche en mocht daer mede niet comen te gode hi en biechte eerst ende had berou voor sijn sonden Ende of een mensch waer die een gebot gods niet breken en woude al mocht hi alder werelt guet daer mede winnen dien mensche hadde god veel lieuer dan die dat gebod gods brake ende dat guet om gods wille gaue Ende dier trouwen en wil god niet langer ongeloont laten Doe vraechde arent: is die sondach meerre vierdach of die apostel daghe Die geest antwoorde. die opten apostel dach arbeit die sondicht so veel tegen tgebot der heiliger kercken of hi des sonnendaechs arbeide Ende die sonnendach is bouen die apostel dach. also god is bouen die apostelen Doe seide arent Ic woude datstu mi een teiken woudes geuen of ic yet van v seide datmen mi dat gelouen mocht: Die gheest antwoerde Het was mi noot dat ic mi openbaerde mer ten is mi geen noot teiken te geuen: Ic en wil di niet seggen dat tegen dat kersten geloue sal wesen wie des niet gelouen en can die sal wachten tot hi geloue vint. Ic en woude die geboden gods
{==c6v==} {>>pagina-aanduiding<<}
niet ghelouen. mer nv heb ic gheloef gheuonden Al dat kersten gheloef staet daer op dat men geloeft dat god is in des priesters handen bedect inder figuren des broots ende wijns So ist oec verdiente datmen geloeft god wonderlike werken dat hi almachtich is te doen. Tis noot datmen den woorden gods geloeft mer ten is geen gebot van god datmen die gheesten ghelouen sal: want het is ghescreuen. wie alle geesten geloeft die wert bedrogen This oec gescreuen. willen si den leuendighen proheten niet ghelouen si en selen die doden niet ghelouen Ende daer om en mach ic geen teyken gheuen doch ist di ende den ghenen die mi metti hebben gehoort in pinen ghenoech gheopenbaert dattu ende sy niet in groter pinen en coemt nader doot Doen seide arent mi heeft een mensche gebeden dat ic v vragen soude of een mensche een sonde ghedaen had die hi niet biechten en dorst of hi voor die sonde niet so veel doen en mocht datse god hem vergaue sonder biechten Die geest antwoerde dit is al een spel der duuelen so plach ic oeck te doen het is voor gode doot ende ten mach niet helpen ist datmen een priester crigen mach Al hadde een mensch alle sijn leuen wel gedaen ende dede opt leste een doot sonde ende sterf daer mede sonder berou ende biecht hij moest in die helle mer hi en soude mer een pijn
{==d1r==} {>>pagina-aanduiding<<}
hebben Ende een mensche die hondert doot sonden heeft gedaen die heeft oec hondert pinen inder hellen ende so loent ende pinicht god alle dinc na recht Ende daer en blijft geen dinc onghewroken dat quaet is noch geen duecht ongeloent


Ca. xxiiij

ALs arent meer vraghen soude sprac die geest Ic moet wanderen mijn pelgrimagie ende du selste opten derden auont weder op dese stede comen ende du sulste dijn enen oge toe binden dattu daer mede niet en sietste die wile dat ic met di spreke Doe vraechde arent waer selstu dese ij. dagen wesen hebstu oec yemant met di Die geest antwoerde. Ick sal minen engel hebben die sal mi voorghaen ende ic sal sien alle die pine der verdoemder zielen ende oec die menichuoudige pinen des vagheuires ende sal daer na sien die vroechde der saligher zielen Ende als arent meer vragen soude doe quam een schijn als een sonnneblic ende was rechteuoert metten geest wech Doe ginc arent thuys ende opten derden auont quam hi weder op de stede ende dede als hem die geest beuolen had ende ginc opten hof omtrent middernacht eer de geest weder quam soe dat arent begonde te twifelen als die geest niet weder en quam ende hadde hem om ghewent ende woude weder thuys gaen. Doe quam die geest ende sprac vraghet mi nv watstu wiltste Doe bleef arent staen ende
{==d1v==} {>>pagina-aanduiding<<}
wert seer veruaert ende en dorste niet spreken want die geest en quam niet in alsulker schijn als hi te voren plach te doen hi en was niet aen te sien want hi was claerder dan die sonne. Ende want arent doer die claerheit sach metten enen oge dat hi die toe gebonden en hadde so wert dat oge so donker dat hi daer mede niet en sach tot opten tienden dach nae dien daghe


¶ Capittel xxv.

    DOe sprac die geest ten anderen mael vraget mi nv Doe sprac arent met groter anxt. Waer hebstu dus lange gebleuen. ende wat is die grote claerheit Die geest antwoorde. watstu sietste dat is gracie ons heren ihū xpī Ic en mach mi niet meer openbaren als ic plach te doen Ic bin nv gecleet met witten clederen der ewijger vroechden ende ic ben gespijst voer den ewigen honger ende ben gelaeft voor den ewigen dorst Doe du ommekeerdes ende woudes thuis gaen doe was ic noch so verre van di als een sterc man soude mogen wanderen van adams tijden tot op desen dach toe. Ende ic was tot ander steden daer ic sach dat gebn̄dide ansichte ons heren ihū xpī ende ic sach oec alle dinc dat inden hemel ende inder aerden geschiede ende was nochtans so verre van tansicht ons heren ihū x̄pi als een starc man had mogen wanderen in al te veel iaren. ende en laet di des niet verwonderen want
{==d2r==} {>>pagina-aanduiding<<}
die rike man die inder hellen begrauen was sach lazarum inden hemel in abrahams scoet die op aertrike arm geweest hadde ende dat was een langer wech. Ende ic sach oec tot een ander stede alle bedroefnisse der sielen ende sach oec te gode waert alle vroechden Ende die bedroefnisse sach ic tot beiden siden bouen ende beneden ende die een tegen den anderen ende die was soe groot waert sake dat alder werelt wijsheit van adams tiden tot op dese tijt vergadert waren si en condense niet verstaen Ic sach dat ihūs xpūs gelijc was enen voorsichtigen rechtwiser dat hy alle dinc na recht wijsde Ende ic sach dat hi die luden die geestelic geweest hadden van aen beginne hoers leuens totten ende toe dat hy die settede int hoochste choer daer hi is Ende daer na settede hi die luden van state tot state na hoer verdienten ende deldese door die ix. choren der engelen Ende die luden van cleinre verdienten die houaerdich gheweest waren ende quamen met penitencie ten ewigen leuen die sette hi na hoer verdiente int nederste choer der engelen ende so oec metten kinderen die ionc gestoruen waren ende hebben dat heilige doopsel ontfangen die comen in dat nederste choor ende dien god hoger wil hebben in vroechden dien laet hi quelen ende grote pijn liden eer dat si steruen ende commen dan in hogher. vroechden. want die gheen
{==d2v==} {>>pagina-aanduiding<<}
sonde en heeft gedaen die en sal naden doot geen pijn liden mer hi moet alle pinen bescouwen eer hi te gode coemt. Ende so ist metten verdoemden zielen die sien eerst alle vroechden eer si in pine comen.


¶ Capittel xxvi.

    DOe vraechde arent bekenstu oec yemant inder pinen of inder vroechden Die geest antwoerde Ia ick Een geest die te gode coemt die en derf niet vragen hi bekennet alle dinc ende is so snel als een gedacht. Ick sach hoe die luden oetmoediger gheweest hadden op ter aerden hoe si hoger inder vroechden waren Ende hoe si houaerdigher gheweest hadden opter aerden hoe si dieper saten inder pinen Ende die houaerdighe die met penitencie ende met pijn inder vroechden getogen waren die waren inde nederste vroechde ende hoer vroechde was nochtan so groot datse niet en weten dat god meere vroechde heeft. mer die hoger in vroechden sijn die weten wel dat hoer vroechde groter is Doe vraechde arent moechdi my niet seggen waer ic varen sal nader doot. ende hoe lange dat ic leuen sal Die geest antworde welke staet du verdienest daer selstu varen Sinte franciscus dier wilen dat hi noch waerlic was doe en was hi noch der minster vroechde niet waerdich mer na wert hi waerdich der meester vroechden ihū x̄pi want ick sach hem in
{==d3r==} {>>pagina-aanduiding<<}
die tegenwoerdich ihū xpī hi had een schoen cruys in sijn handen daer niet at te spreken en is van enige mensche So mach oec een mensch die wile dat hi leeft verdienen dat hi wel hogher comen mach dan of hi ionck ghestoruen waer


¶ Capittel xxvij.

DOe vraechde arent. sal ic oec daer loen of hebben dat ic dijn gecort hebbe ende heb so groten anxt geleden Die geest antwoorde. du ende alle die gene die gheesten haer pijn corten die worden alle gheloent in die vre des doots Doe seide arent Ic hadde in minen sin op ghenomen dat ic wat leren woude nv is mijn gelt hier al toe gegaen dat ic des niet volbrengen en can Die geest sprack. wattu guets in die sin hebste dat besta du sulste soe verre daer mede comen oftu dijn gelt al haddes Doe sprac arent Mach ic oec dijn woorde wel gelouen die du spraecste doe die bode geest noch by di was Die gheest antwoorde. die woorden en sulstu niet gelouen hoe wel datter guede woorde mede waren. als die bose geest guede woerden geeft so wil hi den mensche bedrieghen ende daer worden veel luden mede bedrogen dat si gelouen an dat waerseggen dat die duuelen bedriuen metter wichelie Dat geleerde liede boecken hebben daer wichelie in staet ende willen raet geuen met waersegghinghe of
{==d3v==} {>>pagina-aanduiding<<}
enige ander saken dat si luden lief hebben of haten die wichelie mach gheschien die sijn al vut gedaen vut den boeck des leuens ende ghescreuen in dat boec der verdoemder zielen ist dat si niet weder en keren met penitencien Ende so wie die boecken hout ende en wilse niet verscoren dien en mach geen penitencie baten: want die boecken noch meer zielen verdomen mogen


¶ Capittel xxviij.

DAer na vraechde arent. wat staet mocht ic best an nemen daer ick god alre behagelicste mochte wesen Ende die geest antwoorde In alrehande staet die in die heilighe kercke niet verboden en is machmen gode behaghelic werden Ende die geest sprac voort Het waer groot verdriet dat yemant een oorden an name die hi niet houden en mochte totten einde toe dat hem god haelde welc mensche een oerden an nemen woude ende wel weet dat die orden niet gehouden en wert vanden genen die daer in sijn ende nochtans die daer in gaet doet als die gene die een ander in een put volghet ende hem seluen mede verdrenct Dien waert beter dat hi die heilige echtschap aen name ende leefde vanden arbeide sijnre handen so soude hi bet te gode comen in dat choer der gherechter luden dan hi dat hoochste choer verdienen woude ende hielt die oerde niet Doe vraechde arent
{==d4r==} {>>pagina-aanduiding<<}
Comen oec wel ackerluden in pinen die doch groten arbeit doen Die geest antwoorde. dat is nadien dat si die x: geboden gods houden Ic hebbe wel ackerluden in pinen gesien mer niet veel inder meester pinen Die ruters ende rouers die hem plegen te verstoren die nemen oec haer sonden veel of. die hebben die meeste pijn: ende ic heb dootslagers gesien die veel luden met onrecht doot geslagen hadden die hadden oec alder luden pijne op hem die si doot geslagen hadden Ende die meeste pine hebben die gene die oerloghe op genomen hebben daer dorpen ende steden of verbrant worden ende die luden doot geslagen worden die saten dat meest deel in lucifers stede Die geest sprac voort: Ic hebbe oec alte grote pijn ghehat om bernens wille Doe ick xxx. iaer out was doe worde ic mede vut geboden op een reyse daer wi veel husen verbranden daer was ic altoes metten eersten ende stac die husen an Doe stac ic daer een huys an dat totter kerken hoorde daer die kerke mede van verbrande daer leet ic alte grote pijn om langhe tijt. want ic daer niet genoech voor ghedaen en hadde met penitencien


¶ Ca. xxix.

DOe vraechde arent: waerom quamstu op der aerden pine te liden ende niet inden vageuire. Die gheest antwoorde. doe ic van mijn licham scheiden soude. doe quamen die
{==d4v==} {>>pagina-aanduiding<<}
bose geesten ende deden mi condich dat ic in dootsonden waer ende en hadde geen biecht ghesproken ende namen mijnre zielen waer ende wouden mi in die helle voeren Doe quam die engel gods ende dreef die duuelen van mi so langhe dat mijn ziel van mijn lichaem scheyde Ende doe wert dat oerdel ouer mi ghegeuen dat ic int vagheuier wesen soude tijt sonder getal ende daer souden mi die bose geesten pinigen so langhe dat is ghenoech hadde gheleden Mer doe bat die reine maghet maria ende die heilige apostel sint iacob die meere onsen lieuen here voor mi so dat ic die opter aerden bleef ende leet daer die pine daer ic die sonden hadde gedaen dat ic niet dan een bose geest pinigen soude Ende het wert geuonnist van gode dat ic op ter aerden bliuen soude ende doe scheide mijn ziel van mijn licham Doe ontfinc mi mijn engel ende hadde mi node gelaten doch hi en mocht mi niet helpen ende gaf mi den bosen gheest die mi quaden raet plach te gheuen dat hi mi rein maken soude met groter pinen Doe vraechde arent. wat dienst hadstu ghedaen die reyne maget maria ende sinte iacob dat si voor di baden Die geest antwoerde Ic plach hoer auont te vasten te bier ende te brode ende horen dach te vieren bouen ander vierdagen ende nv heb ic voor den cleinen dienst groot loen ontfanghen Sinte iacob hadde
{==d5r==} {>>pagina-aanduiding<<}
ic vercoren tot eenre voorspraec inder tijt als ic storuen soude ende daer om eerde ic hem meer dan ander apostelen Ende so mach elc mensche gaerne een apostel kiesen die sijn voorspraec is in die vre sijns doots


¶ Capittel xxx.

DOe vraechde arent woustu datstu noch leuen mochtes Die geest antwerde. Ic woude veel lieuer bernen inden vageuier te domsdach toe als god oerdelen sal ouer leuende ende doden eer ic noch eens den doot lijden woude ende die veruaernisse die ic doe leet of ic weten mochte dan te gode te comen sonder veruaernis Doe vraechde arent waren oec veel geestelike menschen die oerden hebben in pijnen Die geest antwoerde Die geestelelike luden priesteren moniken en nonnen ende ander geestelike menschen die hoer oerden te recht houden en hebben na der doot geen pijn mer si moeten eerst alle pijn sien eer si te gode comen ende daer voertse die engel vry doer sonder pijne Mer geestelike luden die hoer oerden breken met houaerdie met ghiericheit ende met oncuyscheit die werden gepinicht sonder bermherticheit ist dat si daer geen penitencien voor ghedaen en hebben Doe vraechde arent hoe lange sal die werelt noch staen Die geest antwoorde dat en mach gheen geest weten dan god alleen. Ende inden hemel en is niemant die dat begheert
{==d5v==} {>>pagina-aanduiding<<}
te weten Doe god an den cruce sterf voor onse misdaet dat was midden in die werelt doe waren so veel menschen op der aerden geweest als na inder tijt sullen comen daer bij machmen merken hoe lange die werelt staen sal. Doe vraechde arent. Wanneer sal antekerst comen Die gheest antwoerde wanneer dattet god behaget so wert hi geboren ende van hem sal geschien als die propheten hebben gesproken in allen saken


¶ Capittel xxxi.

    DIe geest sprac voort. du souste mi vragen van andere dingen die di noot sijn ende laten god met sine verborgen dinghen onbecoort Die geesten die tot gode comen weten alle arsedien ende sijn ghelijc den ouden besochten medicijn meesters Doe sprac arent. Ic bin in mijn lichaem cranc gheef mi raet. Die gheest seide Ic weet wel datstu te broken bist an dijnre rechter side: mer ic en meen dat licham niet ic meen die siel die medicijn die dat licham begheert is dicwil der zielen een doot wonde gaue ic dan raet tegen die ziele so waer ick een boos meester wanneer die ziel gesont wort so wort dat lichaem ghesont ende dat sal gheschien ten ionxsten dage als ihūs x̄ps die dode op doet staen ende geeft weder lijf ende ziel wie dan een gesonde ziel heeft die sal dan een schoen licham hebben totter zielen dattet gheen herte
{==d6r==} {>>pagina-aanduiding<<}
denken en mach hoe cranc of out dat nochtan die lichaem geweest hebben


¶ Capittel xxxij

DOe vraechde arent. hoe sal ic gesont werden an der zielen. Die gheest antworde hout die x. geboden. Ende wes oetmoedich barmhertich ende verduldich in alle liden ende hebt god lief bouen al. ende doet uwen euen mensch dat gi wout datmen v dede. doe seide arent mach ic wel slechte cleder dragen die geuerwet sijn sonder sonde. Die geest antworde Ist datter gheen houerdie in ghelegen en is of die oerde niet en verbiet te dragen Doe vraechde arent. wat is dat sekerste leuen te gode te comen Die geest antwoerde. dat een mensche van gueder gewoenten doechde doet ende god in sijnre herten draecht ende wanneert hem qualic gaet dat hi dan god anrope ende hem gebenedie. ende van ghewoenten wat guets segghe als god wouts of des ghelijcs als die mensche dan steruen sal so sal hem sijn goede ghewoente voor comen met dencken of met spreken so comen dan die heilige engelen ende ontfanghen hem in gods gewout. mer als die bose menschen steruen so comen hem voor sijn quade gewoenten so dat hi denct of dat seyt quaet is so comen de bose geesten ende ontfangen hem in hoer gewout: daerom salmen guet leren op dat ment van gewoenten mach houwen


¶ Ca. xxxiij.



{==d6v==} {>>pagina-aanduiding<<}

    DOe sprac die geest watstu vragen wilste dat maect cort Ic sal varen in gods naem in groter vroechden sonder ende Doe vraechde arent waer sulstu varen int paradijs of inden hemel Die geest antwoorde Ic sal varen daer god adam ende eua voerde met sinen vrienden doe hise vuten voorbuchte vander hellen nam daer si sijnre verbeiden daer hi met hem ten hemel voer ende daer sal ic verbeiden x. dach na desen dach ende sal dan varen in dat derde choer der engelen daer sal ic dan sien dat ghebenedide minlike aensicht ons heren ihū x̄pi van ewen tot ewen Ende als ic daer comen bin so sulstu weder sien metten ogen die nv verduystert sijn van deser claerheit Doe vraechde arent echter na enen man die sijn vrient plach te sijn waer siin siel waer Die geest antwoerde Ic sach hem in dat choer daer ick in varen sal ende hi en hadde na der doot geen lange pijn hi was vij. vren inden vageuier ende quam daer na inden hemel Doe vraechde arent waer mede had hi die grote genade verdient hi was doch een ackerman ende moest wijf ende kinder besorgen Die geest antwoorde hi was oetmoedich bermhertich ende verduldich in alle sijn liden. ende sterf met groter begeerten tot gode Doe vraechde arent nae eenre vrouwen die lange tijt weduwe had geweest waer haer ziele waer Die gheest antwoerde si
{==e1r==} {>>pagina-aanduiding<<}
is int achste choer naest den meachden ende wort daer geeert met groter vroechden. want si plach die heilige kerke te eeren met hoer aelmissen ende cleinoden daer mede heeft si verdient datse geeert wort gelijc die pristers die god met innicheit hebben ghedient ende dicke misse deden van minnen tot gode ende niet van gebode. Die priesteren werden geset in teghenwoodicheit ons heren ihū xpī. want si dicwil haer becoringhe wederstaen hebben ende die wille gods volbracht hebben


¶ Capittel xxxiiij.

DOe sprac die geest van veel genaden dye men verdienen mach inder missen die sijn sonden leet sijn Ende oec seide hi vanden priesteren die van innicheit misse doen hoer leuen en machmen niet vut spreken Ende die menschen die berou hebben verdienen grote salicheit wanneer si seggen inder missen. O here ihū criste weest mi arme sondaer ghenadich om uwer groter ontfermherticheit die woorden hoort god lieuer dan al der engelen sanc inden hemel
Ende voort sprac die geest van veel verdienten die inder missen sijn te verdienen als die leraers dat bescreuen hebben. Doe die geest ende arent dus lange spraken dat was inder lester nacht. Doe seide arent Ic loofde een beuaert tot sint iacob te compostelle om die veruaernis die ick eerst van v hadde op dat sint iacop voor mi bidden
{==e1v==} {>>pagina-aanduiding<<}
soude dat ic van v verlost werden hoe sel ic daer mede doen. Die geest antwoerde alle beloeften maken scult. Doe vraechde arent: ende en mach ic mi geen ander penitencie laten setten dat ic die beuaert niet en doe. Die geest antwoorde: dats alleen in des paeus macht .iij. pelgrimagien als te iherusalem te romen ende tot sint iacob of te nemen den genen dies niet doen en mogen: want men sal raets plegen metter heyliger kercken doe arent dat hoorde doe bereide hi hem ende betaelde die beuaert


¶ Capittel xxxv

DOe sprac arent al clagende: ic en mach niet wel vasten al ic wander of als ic aerbeide Die geest antwoorde so etet wat tot dijn lijfs nodurfft ende vast van sonden. Doe vraechde arent hoe salmen den vridach vasten Die geest antwoorde een yegelic na sijnder macht die best doet die sel best hebben Dies macht hadde na lijf ende aen haue die soude den vridach vasten als die xl. dagen sijn geboden te vasten ende een ygelic mensche sel oec vasten na des lants goede gewoenten op dat hi geen quaet exempel en geue. Ende men mach oec wel eten na des lants goede gewoente ist naden kersten ewe ende onder den paeus. Voort sprack die geest wattu gode of sinen heilegen geloeft hebste dat betaelt alstu alder eerst mogest eer dat die god maent Ende nemt oec voor di dattu gode dienste des morgens vroech Ende en wil niet sla-
{==e2r==} {>>pagina-aanduiding<<}
pen so lange in dijn sonden dat die zonne opten bedde schijnt want onze here ihūs xpūs vroech geboren wort inder middernacht. hi en woude de warme zonne niet verbeiden. hi nam vroech in der middernacht sijn passie. ende verloste ons van der ewigher verdoemnisse om dat wij vroech overdencken souden sijn bitter doot. hi heeft voor gewaect ende brac sijn ruste vroech. op dat hi ons vroech brengen soude in die ewige rust Alle die gene die gaerne slapen als si misse souden horen die sijn gelijc den v: dwasen maechden dye lange sliepen ende en conden haer lampen niet bereiden eer de brudegom quam ende si worden buten gesloten Mer die v. vroede maechden si waecten ende hadden haer lampen al bereit ende ginghen metten brudegom in Daerom salmen des morgens vroech ter missen gaen ende niet des middachs: want die meeste pijn ihū xpī tot dier vren een eynde nam Daer om sellen die missen tot dier vren ghedaen wesen ten waer nootsake. met men sal nader luden lange slapen niet beiden. om dat die vre des doots niet en beidet


¶ Capittel xxxvi.

ARent soude hier noch ghescreuen hebben vanden salighe luden die gerne almisse gheuen hoe god die weder spijset in die vre hoere doots Oec soude hi gescreuen hebben vande pijne der geenre die die arme verdrucken ende valsche ede sweren. mer het soude
{==e2v==} {>>pagina-aanduiding<<}
te lanc vallen Ende die geest sprac tot arent soude die mensche tot gode comen so moest hi immer die x geboden gods houden mer hebben wise versuimt laet ons biechten ende penitencie doen so en wil god der sonden niet gedencken Doe vraechde arent hoe hem een mensche soude segenen voor sinen viant Die geest antwoerde: die mensche sal hem segenen des morgens als hi op staet ende slaen iij: crucen voor hem ende seggen Ihūs van nazarenen coninc der ioden ontfermt v mijnre so is die mensch beschermt voor sinen vianden sienlic ende onsienlic Op een tijt als arent sprac metten geest verhief een onweder op van storm ende regen ende duerde tot opten anderen dach Doe vraechde arent. waerom dattet onweer was Die geest antwoerde. daer heeft een man hem seluen verhangen binnen deser vren ende een wijf haer eigen kint vermoort ende dat wil god wreken ouer veel creaturen so leet is god den doot der sondaren die hem seluen doden Tot meyderic was een oude vrouwe die xix. iaer weduwe hadde geweest si wort te wael cranc recht of si steruen soude Doe vraechde arent den geest of si leuen mocht Die geest antwoorde Ya god heeft haer leuen een deel iaren verlenget ende hoer oeck stercheit gegeuen hoors lijfs op dat si hem dienen mach als si langhe ghedaen heeft Doe vraechde arent waer om verlanget
{==e3r==} {>>pagina-aanduiding<<}
god haer leuen Die geest antwoerde Sy heeft ix: zielen hoer pijn gecort die wel vij. iaren noch in pinen gheweest souden hebben die si verlost heeft met hoer gebeden ende aelmissen ende si heeftse oec laten spisen metter heiliger missen die si dede doen daer om hebben die zielen gode voor haer gebeden dat si langhe leuen soude op datse veel penitencien mochte doen Doe vraechde arent wat penitencie sal si doen. Die geest antwoerde Si plach innichlick te beden te vasten aelmissen te geuen ende veel missen te horen Alle die tijt wort haer voor gode voer penitencie gerekent Mer segt haer immer dese woerden niet op dat si hoer niet waerdich en kenne tot gode te comen sonder pine. want alle houaerdie ende ydel ghedachten vernederen den mensch voor gode


Capittel xxxvij.

DOe sprac die geest arent alle die woorden die ic v gheseit hebbe die heb ic v gheseit vander barmherticheit gods om v ende den genen te leren die gaerne tot gode waren ende dien sult ghi te weten doen diet van ynnicheit gaerne horen Doe seide arent. ic bin alte cranc van veruaernis die ic van v ghehat heb so dat ic geen sinnen en heb alle punten na te seggen Die gheest seide wat ic v geseit heb ten sal v niet vergeten Ende gi sult der veruaernis wel vergeten Ende genesen op een weinich datstu behouden selste
{==e3v==} {>>pagina-aanduiding<<}
op dattu gods mirakel in dijnre herten hout Doe vrachde arent. of mi god die gracie gaef dat ic noch leerde scriuen. mach ic dan alle saken wel bescriuen die ic van v gesien ende gehoort hebbe Die geest seide Ia Ende het is groot weldaet datmen enen kersten mensch waerscuwet voor die helsche pine. want daer mede waerscuwet hi oec hem seluen Doe sprac die geest voort du selste vander gracien gods wel so lange leuen datstu wel scriuen selt dat de wille gods is van alle saken ende die bose geesten sullen di hinderen waer sy mogen. ende het gesciede also als arent een punt voor genomen hadde te scriuen so brocht hem die bose geest ander dingen inden sin


¶ Ca. xxxviij.

DOe die geest ende arent tsamen lange gesproken hadden. doe seide die geest Ic beghere oerlof op dat mi nimant en sie diet hinderen mochte Doe seide arent. wanneert gode behaget ende di so vaer in gods name. Doe sprac die geest gode si altoes lof ende ere ende sijnre ghebenedyder moeder marien ende allen vutuercoren geesten ende di dat ewige loen van gode. Alst v alre best gaet so danct god alder meest. ende als di god lijden toe sent so wes verduldich ende hout in dijnen sin wat di god heeft laten openbaren Ende so sprac die geest. lof si gode inde hoecheit der hemelen ende die ommeganc der aerden si vrede Ende doen voer die geest van arent Ende arent was blint met-
{==e4r==} {>>pagina-aanduiding<<}
ten enen oge daer hi die claerheit mede sach Ende doe die geest te gode was doe dede hi den bant vanden anderen oge ende sach dattet scoen dach was ende dat volc vanden houe was op ghestaen om te sien hoet met arent waer ende si leiden arent thuys wert dit was op ons heren hemeluaertsdach ende arents oge bleef doncker tot opten pinxter dach toe. doemen dat heilige sacrament op boerde doe sach arent claerder met dat doncker oge dan metten anderen oghe


¶ Ca. xxxix.

ALle die gene die dit boec sullen lesen of horen lesen die sullen weten datter veel after gebleuen is van dat die geest gesien hadde binnen iij. dagen dat hi van arent was als van die tormenten der hellen ende vanden vageuier ende vander ewigher glorien want des gelijcs in een boecxken gescreuen is van eenen ridder die seer hastelic sterf op enen woensdach des middach ende weder quam des saterdages na middach tot sijn lichaem. ende dese ridder hiet tondalus: daer om en ist hier niet gescreuen. want die woorden ouer een comen Ende dese openbaringe vanden geest voornoemt begonde op sinte mertens auont ende na einde op ons heren hemeluaert dach. ende doe voer die geest daer ewige vroechde is ende feest. daer ionne ons te versamen die vader die sone die heilige geest.
AMEN.
Gheprendt tot delf in Hollant.
    
{==e4v==} {>>pagina-aanduiding<<}

    
{====} {>>pagina-aanduiding<<}

    
{====} {>>pagina-aanduiding<<}

    
{====} {>>pagina-aanduiding<<}

    
{====} {>>pagina-aanduiding<<}

    
{==binnenkant achterplat==} {>>pagina-aanduiding<<}

    
{==achterplat==} {>>pagina-aanduiding<<}




