
   
        
           
               Die historie vanden vromen ridder parijs ende van die schone vienna des dolphijns dochtere
           
           
               
                   Dit bestand biedt, behoudens een aantal hierna te noemen ingrepen, een diplomatische weergave van Die historie vanden vromen ridder parijs ende van die schone vienna des dolphijns dochtere uit 1487. Er is gebruik gemaakt van een door Stichting Vrijwilligersnetwerk Nederlandse Taal o.l.v. Nicoline van der Sijs en Hans Beelen aangeleverd bestand. Gecoördineerd en uitgegeven door Rita Schlusemann.
               
               
                   
                       fol. a2r: nirt → niet: ‘datse niet alleen in dolfinye maer oec in engelant ende al omme elder ghehouden wert’.
                       fol. a2r: schoue → schone: ‘Die schone vienne en wert des oec niet ghewaer’.
                       fol. a2v: die hen die hen → die hen ‘weten wie die wesen mochten die hen die genoechte aen deden’.
                       fol. a2v: oner → ouer: ‘In sulcker maten als dat hi ende synen naem ouer al bekent werdt.’.
                       fol. a2v: snster → suster: ‘Bi mijnre trouwen myn lieue suster’.
                       fol. a3v: begonsteu → begonsten: ‘ende begonsten zoe suetelicken te spelene’.
                       fol. a3v: sonden → souden: ‘op dat hi ghegrepen ware souden ghemelt syn’.
                       fol. a3v: tieu → tien: ‘totten tien ghewapende mannen’.
                       fol. a5v: selurren → selueren: ‘die den selueren leeu vuert’.
                       fol. a5v: ednwairt → eduwairt: ‘doen quam eduwairt des conincs sone’.
                       fol. a6r: dolphijs → dolphijns: ‘vienne des dolphijns dochter’.
                       fol. a6v: nan → uan: ‘Heere iacob die vader uan parijs’.
                       fol. a6v: deter → deser: ‘dat omme deser drien ioncfrouwen’.
                       fol. a6v: siju → sijn: ‘elc van hem hielt sijn vrouwe’.
                       fol. a6v: uormandien → normandien: ‘dochter van normandien ’.
                       fol. a6v: eeere → eere: ‘dair die eere behalen soude’.
                       fol. b1r: eu → en: ‘dyes willen dat ghi niet en sijt’.
                       fol. b1v: staeude → staende: ‘metten iuweelen daer inne staende. ’.
                       fol. b2r: bourgonigne → bourgoigne: ‘neue van bourgoigne ’.
                       fol. b2v: ghraecten → gheraecten: ‘ende sy ghraecten beide malckanderen’.
                       fol. b2v: aeeden → aerden: ‘also dat hi ter aerden viel’.
                       fol. b2v: als als → als: ‘als dat den seluen godefroy’.
                       fol. b2v: wenchsten → wenschten: ‘seer wenschten metter herten’.
                       fol. b2v: eude → ende: ‘eude onderschieden voer dbeste’.
                       fol. b3r: gequest → gequetst: ‘allen seer gequetst onder syn paert’.
                       fol. b3r: verspertijde → vespertijde: ‘ter vespertijde’.
                       fol. b3r: bonrgoendien → bourgondien: ‘neue van bourgoendien.’.
                       fol. b3r: tenoye → ternoye: ‘de ternoye schorssen ’.
                       fol. b3r: vemoyt → vermoyt: ‘seer vermoyt waren ’.
                       fol. b3r: tegheus → teghens: ‘hem quam teghens’.
                       fol. b3v: lanreys → laureys: ‘bisschop van sinte laureys’.
                       fol. b3v: soudeu → souden: ‘toe scriuen souden’.
                       fol. b4r: verleeuen → verleenen: ‘dat sij hem verleenen’.
                       fol. b6r: sijdeu → sijden: ‘sy ter sijden’.
                       fol. b6r: lauck → lanck: ‘xij. voeten lanck ’.
                       fol. b6r: eeu → een: ‘daer stont inne een oratorie’.
                       fol. b6r: we weten → weten: ‘ghehadt te weten’.
                       fol. b6r: bemiunen → beminnen: ‘ghesocht hebben die v beminnen’.
                       fol. c1r: diughen → dinghen: ‘sommighe dinghen’.
                       fol. c1r: diughen → dinghen: ‘van anderen dinghen’.
                       fol. c1r: dyaneu → dyanen: ‘ende aen dyanen ende vienne’.
                       fol. c2v-c3r: be bedroch → bedroch: ‘gheen bedroch’.
                       fol. c3r: tsijuen → tsijnen: ‘ende ghinc tsijnen’.
                       fol. c4r: onghenueehlijcke → onghenuechlijcke: ‘seer onghenuechlijcke woorden ghehadt’.
                       fol. c4v: vau → van: ‘een wijle van hier vertroct’.
                       fol. c4v: liene → lieue: ‘mijn lieue vrient iorijs’.
                       fol. c5v: gheeu → gheen: ‘oft hi daer gheen sceepluden’.
                       fol. c6v: liene → lieue: ‘O lieue heere’.
                       fol. d2r: eude → ende: ‘bij gode ende mijnre sielen’.
                       fol. d3v: veiunen → viennen: ‘groot verlanghen na viennen’.
                       fol. d3v: dore.. → dore.: ‘alle die werelt dore.’.
                       fol. d4v: lieueu → lieuen: ‘op haren lieuen paris’.
                       fol. d4v: lenene → leuene: ‘na hem en lust mi niet te leuene’.
                       fol. d5r: gevauckenissen → gevanckenissen: ‘inder gevauckenissen geweest’.
                       fol. d5r: euen → enen: ‘seyndt v enen wissel’.
                       fol. d5r: shertogrn →: ‘shertogen te weten shertogen sone’.
                       fol. e4r: Doeu → Doen: ‘Doen de valckenaer dit aensach’.
                       fol. e4r: soudaem → soudaen: ‘begracijde die soudaen hem soe seere’.
                       fol. e4r: laut → lant: ‘omme haer lant te bespiedene’.
                       fol. e5r: heymelikeu → heymeliken: ‘maer heymeliken al stille’.
                       fol. e5r: mochteu → mochten:: ‘aen nemen mochten’.
                       fol. f3r: vienuen → viennen: ‘Ende also ghinghen sy tot viennen’.
                       fol. f4r: eude → ende: ‘springhen souden ende van dyer’.
                       fol. f5r: tsameu → tsamen: ‘ende vienne tsamen bedreuen’.
                       fol. f5r: eude → ende: ‘omhelsen ende cussen’.
                       fol. f5v: iuweeelen → iuweelen: ‘de drie iuweelen’.
                   
               
           
           
           
               _his017hist01_01
               DBNL-TEI 1
               
                   2020 dbnl
               
           
           
               
           
           
               
                   
                   exemplaar Bibliothèque nationale, Parijs, signatuur: RES-Y2-698
               
               Die historie vanden vromen ridder parijs ende van die schone vienna des dolphijns dochtere. Gheraert Leeu, Antwerpen 1487
               
           
       
       
           
               Wijze van coderen: standaard
               
           
       
       
           
               Nederlands
           
       
       
           
               Die historie vanden vromen ridder parijs ende van die schone vienna des dolphijns dochtere
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               Die historie vanden vromen ridder parijs ende van die schone vienna des dolphijns dochtere
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               2020-03-02
               
                   RK
               
               colofon toegevoegd
           
       
   

Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Die historie vanden vromen ridder parijs ende van die schone vienna des dolphijns dochtere. Gheraert Leeu, Antwerpen 1487
 
Zie: https://www.dbnl.org/tekst/_his017hist01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 

    


    
{==a1r==} {>>pagina-aanduiding<<}


¶ Die historie vanden vromen ridder parijs ende van die schone vienna des dolphijns dochtere.

{== afbeelding 	==} {>>afbeelding<<}
    




    
    
{==a1v==} {>>pagina-aanduiding<<}


{== afbeelding 	==} {>>afbeelding<<}
    


    
{==a2r==} {>>pagina-aanduiding<<}

¶ Hier begint die historie vanden seer vromen ridder parijs: ende vander scoonder vienne des dolphyns dochtere. die welcke om getrouwe liefden wille vele wederspoets leden. al eer sy haer minne ghebruycken mochten

TEn tiden van coninc kaerle van vrancrijc int iair ons heren M.cc.lxxi was int lant van dolfinie in een stadt geheten vienne een rijc baenre here dolfyn die men hiet her godeuaert dallenson. ende was van sconincx bloede een seer machtich here ende groot van hem seluen van lande ende van goede ende was een seer wijs man also dat hi doer sijn vroeddom vanden coninc seer bemint was. ende insgelijcx van alle den anderen heren ende baenroodsen vandes conincs houe. Dese hadde te wiue een seer schoone vrouwe geheten dyane ende was so vterliken schone als dat si werdich was dies naems dyane. dat is te seggen negensterre. want sy was vol alder edelheit ende hoosheit die een vrouwe soude ende mocht hebben Dese dolphijn ende diane waren te gadere seuen iaren sonder te vercrighen vruchten. hoe wel dat sij die gherne genomen hadden. ende baden onsen here god dat hi hen een vrucht verleenen wilde. also dat ons heere god aenhoorende haer ghebet, hen int achste iaer verleende een dochter seer schone. dair af doer alle tlant van dolfnie grote blyscap was. ende in teeken van groter liefden deden si die heeten vienne nader stadt dair si inne geboren wert. ende wart voert meer beuolen te bewaren ende te houden eenere groter vrouwen die vander seluer stadt was die welcke oec hadde een ionge maechdeken vander ouder van vienne gheheeten ysabeele. die gelijc met vienne op wies ende wart bider voerster versellet met vienne op dat sy te gader spelen ende hen vermaken souden Dese ghecreghen malckanderen so lief dat deene sonder dander niet ghesyn en conste ende hieten malckanderen ghesusteren Vienne wies van daghe te dage op in wtnemender schoonheyt alsoe datse niet alleen in dolfinye maer oec in engelant ende al omme elder ghehouden wert ende ghepresen voir die scoenste die men wiste. ende dies vele te meer dat sy van alsulcker afcoemst was. doir dwelc si nader hant als sij tharen iaren quam van coningen hertogen ende anderen groten heren dicwijlen te huwelick versocht wart Dese dolfyn hadde te deser tijt binnen zyn stadt een seer edel riddere van ouder afcomst mechtich van lande castelen rijcheden. ende was geheten heer iacob, den welcken die dolfin ende alle tvolc seer lief hadden Dese ridder hadde eenen sone seer schoon die men hiet paris. den welcken die vader in alle dingen dede leeren ende wegen. tot dat hi tsynen xv. iaren comen was, ende daer na dede hy en leeren ter wapenen. ende wart binnen cortten tijden ridder geslagen biden dolfijn Also dat seer corts na dien nyewers ter werelt ternoy noch ridderspel en was. hy en vant hem al daer oeck. In sulcker maten als dat hi ende synen naem ouer al bekent werdt. Ende was ghepresen een vanden
{==a2v==} {>>pagina-aanduiding<<}
vroomsten ridderen die men wiste. want hi hielt hem met allen nettelic in de wapen. ende blidelic onder tgeselscap. ende hielt doergaens den tijt vogelen ende honden om oic alle maniere van iachten mede te pleghen. ende dier ghelijck also vele dattet voer eenen hertoghe oft graue ghenoech ware gheweest. ende hadde aldus kennisse met vele groote heren. Ende onder dandere soe hielt hi groot gheselschap met eenen ionghen ridder van dier stadt die gheheeten was eduwaert. ende waren beide genoech van eender ouder malckanderen seer hertelic beminnende. ende versellende tallen steecspelen ende ternoyen sonderlinghe van die in vrancrijc ghehouden werden ende en quamen nyewerts sy en behaeldender eere ende groten prijs Oec konsten sy singen ende luyden op alle spel Maer paris was vele beter zanger dan eduwaert Nochtans dat eduwaert seere vrijde een ioncfrouwe int hof van brabant Paris en wist noch niet wat minnen was anders dan hi rechts omtrent een iair hadde begonst te vrijen die schone vienne sijns heren des dolphijns dochter Ende hoe hij meer wies ende ouder wardt. hoe hem hare minne meer beuinck Mer hi dachte altijt dat hem die minne niet wel en geleke. mits dien dat hi niet en was van soe hogher afcomste als vienne Ende soe wachte hi hem te meer dat dat niemant vernemen en mochte dan alleen eduwaert syn geselle, dien hi sijn herte ontdecte. Die schone vienne en wert des oec niet ghewaer dat paris hair minde. nochtans en wies parijse die minne dies te haerwert niet te min.




{== afbeelding 	==} {>>afbeelding<<}
    


    
{==a3r==} {>>pagina-aanduiding<<}

¶ Hoe paris ende eduwaert voer viennen camer quamen spelen ende genoechte maken.

DOen ouerdroegen parijs ende eduwaert dat sy viennen met spelen vermaken wouden. ende gingen dicwilen des nachts te gader daerwerts daer sy wisten dat viennens camer stont ende songen ende speelden met so groter melodyen ende sueticheden dattet alle gelude te bouen ginc. ende datter die dolfyn ende zyn huysvrouwe ende oec vienne grote ghenoechte in grepen. ende hadden groote begherte te weten wie die wesen mochten die hen die hen die genoechte aen deden. Ende om dat te beuinden so dede die dolfyn toeleggen een groot hof ende bancket ende seynde om alle die speelliede van synen lande, hen beuelende dat sy in persone niet en lieten daer te syne Ende alsmense alle gader hadde gehoort spelen. so en beuant men nochtans niet die gene diemen sochte. dies die dolfijn seer droeuich was. ende als vienne hoorde die speelliede die daer ter feesten speelden sprack sij tot ysabeele hare ioncfrouwe Bi mijnre trouwen myn lieue suster, dese speelliede en geliken niet den ghenen die voer onse camer quamen spelen Het verdriet mij dat ick niet en mach weten wie dat sy sijn. want sijer niet en quamen dan ter lieften van mi.



¶ Hoe dat die dolfijn sandt tyen gewapende mannen om paris ende eduaert te vanghen daer sij speelden voer viennens camer.


{== afbeelding 	==} {>>afbeelding<<}
    


{==a3v==} {>>pagina-aanduiding<<}

ALs die dolphijn aenhoorde die woerden van synder dochter soe dacht hij in hem seluen dat hi dat weten soude wiese waren ende ordineerde dat ter plaetsen daer sij te comen plaghen thien ghewapende mannen haer heymelijcken wachten souden. ende beual dien dat sy hem lieten spelen. ende als sy ghespeelt souden hebben dat syse dan voer hem brachten. het waren thueren dancke oft ontdancke Ende als die duyster nacht aen quam. so quamen dese twee ionge ridderen parijs ende eduwaert met gaders eenen ionghen die hair instrumenten droech. niet wetende van desen des hier bouen gheseyt is. ende begonsten zoe suetelicken te spelene als sy ye ghededen Ende als sy ghedaen hadden, ende meynden weder te keeren, soe lieten hem sien die tien ghewapende mannen ende gruetteden dese twee met hoescheden hem segghende hoe sy twee met hen moesten gaen toespreken mijn heere den dolfijn. Paris die bat hem dat sy een wenich vertoeuen wouden. hij soude hem daer op antwoerde gheuen. Ende met dien tradt hi een weynich ter sijden segghende tot eduwaert aldus Mijn lieue broeder ghi siet wel in wat maten dat wi staen Ick en name niet gherne dat ghi oneere oft hynder om mijnen wille gecreecht. mer ic segghe v voerwaer dat ick lieuer hadde te steruen dan men ons brochte voer den dolfijn. daerom mijn lieue broeder laet ons besien. wat wij doen selen Oec mede moeten wij des iongen gade slaen die ons onse instrumenten gebracht heeft. want wi bi hem op dat hi ghegrepen ware souden ghemelt syn Ende met dien so deden sy den ionghen tuyswaert gaen. Ende doe seyde eduwaert tot parijs. Mijn lieue bruedere van my en ducht niet. laet ons doen gelijck ghij wilt Doen seyde paris totten tien ghewapende mannen Ghij heren wij bidden v dat ghi ons wilt laten gaen. want wij sijn tot mijns heren des dolphijns besten. ende alle synen heeren vanden houe. ende weet dat wi omme geen dinc op dese tijt voer hem gaen en selen


¶ Hoe ende in wat manieren dat paris ende eduwaert sijn gheselle hem verweerden teghen tien ghewapende mannen diese vanghen wouden.

    SIende dese tyen mannen van wapenen dat die twe ridders so wederspenich vielen seiden si. ghi moet mede gaen weder het sij tuwes dancx oft ondancx. ende mettyen begonsten sy te slaen haer handen aen haer messen Dese twee ridders en hadden an-
{==a4r==} {>>pagina-aanduiding<<}
ders

{== afbeelding 	==} {>>afbeelding<<}
    

niet ouer hem dan haer messen ende haer bokelaers. metten welcken sij hen soe seer wel weerden ende bedecten. als datter gheen vanden thienen en was hi en was swaerliken gequetst. ende deden hen die plaetse ruymen weder sy wouden oft niet. also dat dese twee ridders van daer gheraecten sonder schade Des mergens quamen dese thien mannen voir den dolphyn ende vertelden hem haren groten wederspoet ende mesual die hem beiegent was alleenlic bi tween mannen. ende hoe sy met groter schaemten hadden moeten vlien. bouen dien dat deene van hem gewont was int hooft ende dandere inden arme ende dander in die dien. om welcks dinghes wille die dolphijn seer gram was. ende dachte wel dattet mannen waren van groter weerden. also dat hi tsnachts dair nae al daer seynde hondert mannen vanden besten van synen houe. maer dat was al te vergheefs. want die twe ionghe ridders daer niet weder en quamen. ende hielden alsoe dese dinghen heymelicken Als vienne sach dat sy niet en mochte weten wie die speellieden waren. so dachte sy datthet eenighe groote heeren waren die haer beminden, also dat sy ende haer ioncfrouwe yzabeele seer luttel anders daden dan daer af spraken int welc sij hen seer vermaecten. siende paris dat hi niet en dorste tonen die grote liefte
{==a4v==} {>>pagina-aanduiding<<}
die hi ter schoender viennen waert droech dacht hi dat hi sijn herte metallen ledich stellen soude. ende sloech voertdaen meer gade den bisscop van sinte laureys die hem zeer grote eere bewees, ende goede dingen leerde van onsen here Als de dolfijn sach dat vienne sijn dochter so droeuich was om dat si niet weten en mochte wie die speelliede waren. dede hij beroepen een steecspel in die stadt van vienne, om viennen daer bi te vermaken. ende vienne was dies wel verhoget want sy dachte bi dier feesten te vernemen ghelijc sy seyde tot ysabeelen wie sy waren die gene die haer so beminden Die dolphijn die dede wt roepen ouer alle vrancrijc ende enghelant dat alle die ghene die steecspel ende ridderschap hantieren woude. dat die quame in die stadt van vienne den eersten dach van meye naestcomende. die ghene die hem vromelicst inde wapen hadde dien soude hi geuen eenen costeliken schilt van cristale. ende daer toe eenen crans van bloemen Tegens dien dach bereyden hem den meesten deel vanden heren ende ridderen van vrancrijck engelant ende vlaendren. ende besonder vele baenreheren wt vrancrijck ende engelant die viennen beminden om hare scoonheit wille. Onder die welcke was ian van bourboen neue des conincks van vranckrijcke Eduwaert des conincs sone van enghelant Anthonijs des greuen sone van prouencen. Gheraert des mercgreue sone van montferrat. willem des hertoghen sone van carues Dese baenreheeren quamen aldaer ter liefden van vienne seer edelijcken toe ghemaeckt om vromicheyt te bedriuen Siende paris dat die feeste alsodanich wesen soude dacht hi in hem seluen wat hi doen soude weder hy daer oec wesen woude oft niet. mer die grote liefde die hi droech tot viennen die bedwanc hem dat hi dair hem seluen oec vant. nochtans soe beriet hi hem oec iersten met eduwaert synen gheselle. die welcke hem antwoerdde aldus. eest dat ghijer gaet Ic sal met v gaen. mer wy moeten daer int heymelick oft bedect comen dat wi niet en worden ghekent. Ende metten ganghe deden sy bereet maken harnasch ende peerden ende haer wapenen in huer tinberen ende bereydselen ende aen haer paerden maecten sy al wit sonder ander teeken Doen den dach quaem dyer beteykent was dede die dolphijn maken een scauot oft stellinghe, daer vienne seer rijckelicken op was toeghemaect. ende so suuerlijcken dat hem alle tvolc van hare schoonheit genoech te verwonderen hadde. Die heeren ende ridderen begonsten hem te wapenen ende toe te maken costelicken na die ghise van dien lande Daer waren vele instrumenten van spelen ende gelude dair vienne nernstichlicken na hoorde om te weten oft sy niet en soude connen onderkennen den genen die hair so behertet hadde Paris was genomen dien dach om te dienen den dolphijn ter tafelen. dwelc hi seer bequamelicken dede, hebbende stedeuast die ooghe op viennen. also dat die liefde van hem hoe langer hoe meer wies. nochtans wachte hi hem also dats niemant en wart gheware


¶ Hoe paris tsteecspel wan inde stede van vienne.


{==a5r==} {>>pagina-aanduiding<<}


{== afbeelding 	==} {>>afbeelding<<}
    

ALs den dach aenquam vander feesten soe was elckerlijck bereet ter banen. ende paris ende eduwaert vonden een plaetse daer si hen heymelicken toemaecten. ende quamen also al int wit toe ghemaect oec ter banen waert op een eynde dair hen dochte datse niemant kennen en soude ende waren beijde seer rijckelicken ghewapent. Alle die andere ridderen ende baenreheeren waren ghekent bi haer wapenen ende deuysen wtghenomen die twee witte ridderen Aleer dat die ternoy begonste so dede die dolfijn ghebieden dat elck ouer die bane synen monstre doen soude Ende mitten gange waest ghedaen. ende sy waren alle gader so wel toe gemaect ende gewapent dat elckerlic seide dattet frissche ridders waren wel toegemaect ende gewapent Mer die amorueste van allen was Eduwaert des conincs sone van engelant want hi was in faijten van wapenen ende ridderscapen seer vernaemt Vienne aensiende alle dese ridderen sprac tot harer ioncfrouwen ysabeele Mijne schoone suster wye dunct v dat amorueselicste dede. ysabeele antwoerde. Eerweerde vrouwe my dunct dat hi ter lieften van v bat dede dan alle dandere. die ghene die den selueren leeu vuert. Voerwaer seyde vienne die twee witte ridderen die gheen wapene en vuerden die vuerden hem bat dan eenighe andere na minen dunckene. niet te min: wi selense schiere syen Die ridders stonden alle bereet
{==a5v==} {>>pagina-aanduiding<<}
om die wapen te besighen. Eerst quammer een ridder die in syn wapen vuerde een gulden crone dat een coen ende vroem ridder was Ende tegens hem quam die goede ridder eduwaert parijs gheselle die welcke malckanderen alsoe begrueten datse beyde haer lancien braken. ende met dien quamen daer meer ander, daer deen af vanden peerde stortte. ende dander hem vromelicken hielt. sommige ander raecten malckanderen so fellicken dat man ende peert beide ter aerden vielen. elckerlic hadde hem daer omme die eere te behalen van dier feesten Ende doen quam eduwairt des conincs sone van engelant die van vele ridderen den prijs hadde. ende tegens hem quam die starcke riddere parijs die al daer wonderlick wapenspel bedreef ende warp met synre vromicheyt den seluen eduwaert af ter aerden, vanden welken hi ghecreech groten prijs. ende dit gheduerde tot snoenens ten eten tijde. ende alst quam ten auonde waren daer hurer vele vermoeyt ende namen plaetse om te rusten Maer parijs dede noch meer wonders inde wapene dan hi tsmergens gedaen hadde, in sulcker manieren dat nyemant der banen en dorste ghenaken also dat hi den prijs behielt


¶ Hoe dat den schilt vanden cristale ende den rosen crans parijse gegeuen werdt als den ghenen diet best ghedaen hadde


{== afbeelding 	==} {>>afbeelding<<}
    


{==a6r==} {>>pagina-aanduiding<<}

ALs die feeste gedaen was so wert desen twee ridders metter witter wapenen groote ere ende lof gegeuen Ende parijs wart ghebracht opt scauot daer vienne was ende die langde hem daer den cristalen schilt ende den bloemen crans die sy in haer handen ghehouden hadde Ende na dien so schieden paris ende eduwaert sijn gheselle van daer so sy heimelicsten consten. ende ghingen hem weder ontwapenen daer sy hem te voren ghewapent hadden. Alle die baenreheren ende ridderen die daer waeren hadden ghenoech te segghen vander vromicheyt ende ridderschape vanden twee ridders metter witter wapenen. also dat die dolphijn ende dander grote heeren groot verlanghen hadden die te syene ende te weten wie sy waren. mer sy waren so heymelyken van daer ghescheiden dat niemant van hem en wiste noch waerwert dat sy henen waren

ELck vertrack hier na wederomme tsynen lande waert. ende en konsten niet vergheten der feesten die hem die dolphijn aenghedaen hadde. noch der vroemheit van dien twe ridderen metten witten. noch oick die ouerdraghende schoonheit van vienne Binnen der spraken van desen so gerees gheschil tusschen der baenreheeren ende ridderschape van vrancrijck ende van enghelant. want daer waren der enige die beminden shertoghen dochter van normandien Ende andere hadden kennisse van des conincs suster van engelant. ende seiden datse vele schoonder was dan vienne des dolphijns dochter van viennois. Andere die seyden contrarie als dat vienne vele schoonder was ende haer te bouen ghinc in schoonheden ende allen dinghen. Des dolphijns naeme ende lof was te meerder om der feesten willen om deswille dat die so wel vergaen was ende den ridderen soe ghename gheweest hadde Vienne die dachte altijt wiet geweest mocht hebben die ghene die den prijs so properlic behaelt hadde, ende seyde tot ysabeele harer ioncfrouwen Bi mynder trouwen soete suster die ghene die hier den schilt van cristale ende mynen crans ghehaelt heeft: dat is gheweest die ghene die alle nachts quam singhen ende spelen voer onse camer. want myn hertte tuyghet mi Bi mijnder trouwen suster het is een volmaect ridder wijs in alle syn dinghen ende van groter werden. waeromme ick segge v voerwair dat ic op hem gheset hebbe alle mijn herte. myn sinnen, mijn liefde ende wille. ende nemmermeer en sal ic ghenoechte nemen tot dat ic weet voirwaer wie hi is noch en sal connen gespreken van enigen dinghen die mi bat selen mogen vermaken. Ende begonst doen daerom te suchten ende te clagen. want tot hier en waest hair niet ter herten ghegaen. maer parijs en wiste hier niet af. ende hi hielt syn minne heimelicken in sijnre herte sonder die te doruen tontdecken. wair bi hi sijn leuen leyde in grooter droefheyt. hy was altijt int gheselscap des bisschoppen van
{==a6v==} {>>pagina-aanduiding<<}
sinte laureys: ende en geliet hem niet yewerts nae Heere iacob die vader uan parijs die de feeste ghesien hadde en wist niet dat sijn daer gheweest was. des hy met allen droeuich was. ende seide, sone ic ben bedroeft dat ghi niet meer so blijde en sijt als ghi pleecht te wesen. Ghy pleecht die wapene ende ridderscap te hanteeren ende eere te behalen. nv sydi alsoe verselt met desen duuelschen bisschop dat ghij synt noyt uwes selfs en waert. ic beducht my dat hi van v yet geestelicx maken sal. ick en weet oft ghi yemande mysdaen oft mysseyt moecht hebben, dat v daer toe berueren mach. Ic bidde v myn lieue sone dat ghij doch niet en wilt verliesen uwen name ende lof die ghi in uwer ioncheit vercregen hebt gehadt Dit aenhorende parijs en antwoirde niet een woerdeken sijnen vader maer bleef in grooten ghepeynse van vienne ende beleyde dat so heymeliken dats nyemant ghewaer en wart

NV seyt die hystorie ghelijc ghi gehoort hebt dat omme deser drien ioncfrouwen wille groot gescil was tusschen die baenre heren bouen ghescreuen. want des grauen sone van vlaendren was seer ghestoort op die broeders van breuues. ende hadden onderlinge malckanderen seer geslaghen soe datmens niet ghepaysen en conste. want elc van hem hielt sijn vrouwe die scoonste sijnde Soe geboerde dat op een tijt hem opsetteden v ridders. die welcke seyden hoe sy bereet waren te proeuen ende een geuecht daerom aen te nemen. dat florije des hertogen dochter van normandien die scoonste ioncfrouwe vander werelt was. mettien setten hem daer op noch v ander die welcke seiden dat constancie sconincx suster van engelant noch vele scoonder was Ende na dien stonden dair op noch v ander ridders die hielden ende sustineerden die scoone vienne des dolphins dochter ende also dat dit gescille quam voer die kennisse des conincs van vrancrijc. die welke seide dat hier af van desen gebueren mochte een groot quaet. ende dattet een sorchlic dinc was alsdusdanighe gescille onder der baenreheren Ende geboot hen hier omdat sy voer hem comen souden hi soudtse beslichten van haren ghescille. also dat elc van hem te vreden wesen soude Dit was hen allen wel te wille ende quamen voer den coninc. ende dair gecomen sijnde ordineerde die coninc terstont een steecspel ter liefden van desen drien ioncfrouwen Ende geboot dat sy alle quamen bereet ende toeghemaect om te steken van harnasch ende paerde den achtsten dach der maent van septembri binnen der stadt van paris ende dat die ghene diet beste dade ende vromelicst hem in dat bewijsde. die al dair die eere behalen soude voer hem ende voer die ioncfrouwe daer hi voer twistende ware Mettien geboot die coninc den vaders van desen drien ioncfrouwen dat sij wouden comen tot der feesten ende dat elc met hem brachte ter liefden van desen drien ioncfrouwen enige properlike presenten die de gene winnen mochten die hem vromelicste inde wapen hebben soude in teyken van victorien. Hierom zo seynde die coninc van engelant ten vorsten
{==b1r==} {>>pagina-aanduiding<<}
ter liefden van constancie sijnre suster een schoon gulden croone al vol perlen ende costelicx ghesteynsts, die zeer costelick was Die hertoghe van normandyen seynde ter lieften van florijen zynder dochtere eenen seer schonen vranckerijcschen hoet, oeck vol costelijcs ghesteynsts van menegherley varwen dye zeer schoone ende rijckelijcken was Ende die dolfijn seynde ter liefden van viennen sijnre dochteren eenen costelicken halsbant omwracht oec met costelijcken gesteynte. die oeck eenen costelijcken schat weerdich was, den welcken hem gesonden hadde die grauinne van vlaenderen die sijn vrouwe was. Dese drie iuwelen warden ghepresenteert oft ghegeuen den coninc van vrancrijck. Die ridders die peysden hoe sij hem frisschelijcsten toemaken mochten tegens dien dach. want voerwaer in vrancrijcke en was noyt so grooten edelheyt vergadert geweest van baenreheeren ende ridderen, alst op dien dach was Dair waren alle die meeste princen ende baenreheren van vranckerijck van engelant ende van normandien ende elck van hem gaf hem dair toe. om te onderstane ende te houdenne tghene dat si ghesproken hadden. Die baenreheeren maecten haer levereyen ende deuysen daermense by soude moghen onderkennen. Ende den roep ghinc onder tvolc wt wanen ende vermoeden genoech int heymelicken dat constancye die eere van dyer feesten hebben soude. om dieswillen datter so vele vrome ridderen hem toemaecten om hair schoonheit te sustineren. Parijs die te viennen int stadt was ende van deser feesten wel wiste soe beriet hi hem met eduwaert synen gheselle weder dat hi daer oec wesen woude oft niet Eduwaert riet hem daer te gane maer dattet bedectelic ware want sprac hi eest dat v god gracie gheeft te hebbene die eere van dier feesten v sal der meerder eere af comen Ende gaet ghi daer blijcbaerlic ende dat ghi bekent sijt vanden dolphijn ende den anderen heeren. soe en selens sijt niet achten om dyes willen dat ghi niet en sijt van so grooter afcoemste als dandere sijn. waeromme al hadde vienne die eere doer v. ten soude als niet gheacht wesen Mer gecrijcht sij die eere doer eenen ridder die onbekent is soe sel haer dat te meer aen gheuen in haer hertte te hemwaerts. die dat doer haer ghedaen heeft Aldus gaetter opt heymelicste dat ghij cont. want ick hope eest dat ghijer gaet dat ghij die eere met v vueren sult. Ende en wildijer niet syn. so sal icker dan lieuer selue voer v reysen. eer ick viennen alsoe laten soude. ende sal mijn vtertste best doen Parijs die liet hem ghesegghen, ende sy maecten hem oeck toe opt rijckelijcste dat sij consten Die coninck dede grote prouisye van spysen ende van allen anderen dinghen des men behoeuen mochte. ende dede voert bereeden die plaetse daermen die ternoye houden soude. ende dede dair ront omme maken vele scauotten oft stellingen dair die vrouwen ende ioncfrouwen opstaen souden om den welcke die ternoye gesciede maer sy en quamen niet Also dat die coninc in die stede van dien dede maken drye
{==b1v==} {>>pagina-aanduiding<<}
zeer costelicke banieren Die ierste was wit ende daer stont inne gescreuen met gulden letteren. Vienne myns heren dochter heer godeuaerts dalenson dolfyn van viennois Die tweeste baniere was root ende daer stont in met gulden letteren Constancie des conincx suster van enghelant Die derde banier was oic root. ende daer stont inne oec met gulden letteren. flourye des hertogen dochter van normandien Ende dede tvolc vanden ternoye also trecken in drie partijen. ende in elcke eene dede hi vueren een van desen banieren. Ende doe geboet die coninc dat sy na malkanderen horen souden Vele lieden die waeren daer die van ouer twee daghen daer te voren opte scauotten haer plaetsen begrepen hadden, om die groote menichte wille vanden volcke dat daer was
ALs die vierde dach van septembri quam ende die heeren hem toeghemaect ende bereet hadden so vonden sy hem te parijs in alsulken ghetale datmen noyt zynder in vrancrijck alsulcken menichte van edelen vergadert en sach. want daer van allen sijden tvolc aenghecomen was. die sommighe om die wapenen te hantierene. ende die sommighe om de feeste te siene Des mergens ten ghenaemden dage dede die coninck de drie iuweelen inde banieren stellen die vanden perlen ende gesteente seer scoon blinckeden Ende als elc bereet ter banen quam ginc de coninc op sijn stellinge. ende sprac in luder stemmen dattet elc hooren mochte aldus Ghi ridders ende baenreheren die hier versaemt sijt om faite van wapenen te doen. gaet elck onder sinen standaert vander vrouwen die hi vueren wille. ende haer scoonheit maniteren Ende wi gebieden dat dit velt oft dese bane sij minnentlic ende heusschelic gelijc v toebehoirt Niet te min wi willen wel dat elckerman sijn wapenen ende ridderschape pleghe doer die ioncfrouwe die hij sustineert. Ende die gene diet velt winnen sal. sal hebben den prijs ende die eer vander feesten. ende die ioncfrou sal gepresen sijn die scoonste vander werelt. ende sal hebben die eere van die van engelant van vrancrijc ende van normandyen Ende willen dat hier tegens nyemant tegen en segge opte peyne ende verboerte van sijnen liue. voert meer seide hi ghi siet hier een scoon croone die de coninginne van vrancrijck ghesonden heeft te dien eynde datmense gheue den vader van dier ioncfrouwen die de eere vanden velde ende vanden steeckspele hebben sal Ende die riddere die den prijs vanden steecken hebben sal, sal hebben alle drie die banieren metten iuweelen daer inne staende . Ende gheboot dat die baniere van normandien ierst haren monstre doen soude. Dair na de baniere van constancie. ende dan dair na de baniere van viennen Het waer te vele langhe te vertellen die namen vanden heeren ende ridderen die daer vergadert waren. want daer wasser vele gecomen wt spaengien ende wt arragon om te proeuen haer macht ende haer personen Item onder die baniere van normandien waren als vanden principaelsten die hier na volgen te weten inden eersten ian des greuen sone van vlaenderen. Philippus van beyeren neue vanden edelen coninck van
{==b2r==} {>>pagina-aanduiding<<}
vrancrijc. Eduwaert des hertoghen sone van bourgondien. Ian des greuen sone van Araneiat Galaxus des mercgreuen brueder van saluce Godeuaert hertoghe van picaerdien. ende hem volchden vele meer ander ghewapende Daer na quaem die baniere van constance den welcken verselden ian shertoghen sone van breuuez. Gastomont de gastre bruedere vanden greue van foys. Anthonis alegie des hertoghen sone van carues. Larer shertoghen neue van bourgoigne Die gepresen ian van brabant Salomon dalenson brueder des greuen vander mercke. ende hem volchden oec vele ander baenreheeren ende ridderen Ende dair na quam die bannier vander scoonder viennen. die verselden Huge shertogen sone van bourboen Eduwairt des conincx sone van engelant. willem des hertogen sone van barrij Anthonis shertogen sone van prouencen. paris heer iacobs sone van viennen. Dormande van montferant des mercgrauen sone Trois shertoghen sone van carues Ian perilleur hertoghe van normandien. ende na dien quamen vele meer ander heeren ende ridderen wel ghewapent ende opgheseten Ende als den monstre gedaen was so keerde elcke banier wederom in haer plaetse Dair waest een genoechte tansiene alle die heren ende ridderen also wel gewapent ende opgeseten Die dolphyn ende heer iacob waren gecomen om die feeste taensiene



{== afbeelding 	==} {>>afbeelding<<}
    



{==b2v==} {>>pagina-aanduiding<<}

¶ Hoe paris het steecspel wan binnen der stadt van parijs.

TEn drien vren begonst die ternoye ende doen quam te velde seer edelicken gewapent ian sgreuen soen van vlaendren. ende hem quam te ghemoete iohan des hertoghen zone van breuuez ende sy gheraecten beide malckanderen seer herttelijc alsoe datse haer lancen braken. ende ian sgreuen sone van vlaenderen viel ter aerden onder syn paert. Ende dare na quam tegens ian van breuues eduwaert shertogen sone van bourgoendien. ende dese twe ridders stack ian van breuuez af vromelicken tot dat hem genaecte ian perilleux hertoghe van normandien. dien so sterckelicken gheraecte dat hijen warp onder sijn paert. ende brac hem den arme. ende berechten also dat hi niet en wiste weder het dach was oft nacht Ende teghens ian perilleux quaem anthonis a legre tshertoghen sone van carues. ende dede so vele vromicheden dat hi ian perilleux ende oec noch vijf. ander ridders van sijnder partyen af stac int aerde met cracht van wapen Ende tegens antonis alegre quam godefroy van picardyen ende stac anthonis doe also dat hi ter aerden viel, ende dair toe noch vi ander ridders die seer starc waren hier na dede hi so vele wapenspels ende ternoys dat sy allegadere seyden. dat hi deere vander banen gecreech Ende doe quam die vrome riddere parijs te gemoete godefroye sijn glauie gheuelt hebbende. ende gauen malckanderen soe swaren steeck. dat sy alle beyde met gaders den paerden ter neder vielen. wair bij die coninc van vrancrijck hem beiden wederomme ter banen dede gaen. dwelc parijs consenteerde Ende malckanderen weder ghemoetende so gaf paris godefroy eenen alsoe zwaren steeck. als dat den seluen godefroy sijn paert onder hem ter neder storttede. ende dat godefroy ter aerden viel. Maer want tpaert ghestort hadde so wart gheseyt dat het bi des paerts schulden toe quam dat hy godefroy gheuallen was want daer wasser vele die met godefroy seer wenschten metter herten. ende onderschieden voer dbeste dat si wederkeeren souden ten steecspele. Ende paris omme dat hy niet en was bekent en hadde hi nyemande die voer hem sprack. Niet te min die coninc van vrancrijck bevoelde ende wiste wel dat godefroy wel ende ghetrouwelijcken verwonnen was. ende oeck reynliken. ende en woude daeromme gheen onghelijck doen den riddere die van groter machten ende crachten was. ende seynde hem daeromme eenganckx eenen heraut hem segghende hoe die coninc bekende ende wiste dat parijs synen ridder verwonnen hadde. nochtans waert soe dat hy weder ter banen keeren woude wt synder edelheit. hij dade hem seluen grote eere Op dwelcke paris terstont antwoerde. hoe dat die schoonheyt van vyenne soe ouerdraghende was dat in alle die werrelt dies ghelijck niet en was ende daeromme ben ick al bereyt nae
{==b3r==} {>>pagina-aanduiding<<}
dien dattet den coninck gelieft om haren wille te ternoyen noch een reyse met den seluen riddere Ende mettyen begonst hi teghens den seluen godefroy te stekenne, alsoe langhe tot dat godefroy sonder enich teghenseggen verwonnen was Ende doe keerde die heraut totten coninck hem vertellende dese gheschiedenisse. daer af dat die coninc zeer wel te vreden was segghende dat die riddere te weten paris eenich groot heere wesen mochte. want hij van groter weerden was ende crachtich. ende was van schoonder ende sueter spraken. Daer nae wisselde parijs teghen eenen anderen een paert dat hem eduwaert sijn geselle toeghemaect hadde Ende daer nae ghinghen si wederom ternoyen ende staken malckanderen soe ontsichlicken als dat godefroy ten lesten ter aerden sloech met allen seer gequetst onder syn paert

ALst quam ter vespertijde soe waert die ternoye zoe starck als dat die partijen alle drye ter aerden gheslaghen waeren gheweest. alsoe datter vander syden der schoonre viennen niemant ouer ghebleuen en was dan die vrome riddere parijs alleenlijck. ende vander syden van normandyen drie ridders starck ende machtich. te weten balaxo. smarckgrauen broedere van saluse. ian des grauen sone van aranegiat. ende philips van beyeren. Ende vander syden van constancye warender oeck noch drye andere. Te weten ian van brabant. larer tshertoghen neue van bourgoendien . ende salomon dalenson sgrauen broeder vander marck. Dese begonsten onderlinghe te sprekene als datmen de ternoye schorssen soude tot des anderen daghes, want sy alle gader seer vermoyt waren. Als paris dat sach soe velde hij weder syn lancye. ende hem quam teghens balaxo smarcgreuen neue van saluse. den welcken parijs ten eersten ganghe ter aerden stac onder sijn paert Insghelijcks soe dede hy oeck die ander vyue seer vromelicken ende edelicken. ende behielt alsoe die eere vanden ternoye ende vanden velde



¶ Hoe ende in wat manieren dat die coninck van vrancrijck parijse dede geuen die drye banieren ende iuweelen viennens campioen.


{==b3v==} {>>pagina-aanduiding<<}


{== afbeelding 	==} {>>afbeelding<<}
    

ALs die ternoye geeyndt was zo hadde paris ghewonnen die schoonheyt van sijnre vrouwen viennen. ende doe wert paris gheleydt opt ardoys oft schauot daer die coninck was ende dander grote heren ende ridderen. ende daer worden parijse gegeuen die drye banyeren, ende die drie iuweelen die daer inne stonden. ende doe dede parijs met dien monstre langs ouer de bane oft velde in teeken dat vyenne bi dien ionghen riddere die eere behouden hadde te wesenne die scoonste ioncfrouwe van alle der werelt. Als parijs ontfangen hadde die drie banieren ende die drie rijkelijcke iuweelen. so trocken hij ende eduwaert syn geselle van parijs ende wt franckerijck so bedecteliken als sij emmermeer mochten ende keerden weder in dolfynoys ende al daer gecomen synde sloech parijs wederomme aen tgeselschap vanden voersyden bisschop van sinte laureys . rechts oft hy te dyer feesten niet geweest en ware. ende vraechde dagelics niemare vanden ternoye. ende wie aldaer die eere behouden hadde
    ¶ Als die feeste ghedaen was hadden die baroenen ende alle dander ridderen grote begheerte om te weten. wie die wesen mochte die soe vromelijcken ende soe edelicken dien dach den prijs ghewonnen hadde. te dien eynde dat sij hem eere bewysen mochten. maer noyt en consten sy dat gheweten des sij te ma-
{==b4r==} {>>pagina-aanduiding<<}
le onghemoedt waren. ende seyden dat die ridder van groter vroedommen was dat hi niet bekent en woude wesen. Na desen namen die baroenen ende ridderen oerlof vanden coninck. ende keerden wederomme thueren lande waert alle onghemoetich om des wille dat si die eere vanden ternoye niet behaelt en hadden. Ende noch waren sy vele onghemoetigher om des willen dat sij niet en wisten wien sy die ere ende den prijs toe scriuen souden Die coninck die den dolfijn seer lief hadde dede hem grote feeste ende eere. ende gaf hem de croone, die de coninghinne ghegeuen hadde. om voert te reycken der gheender die de eere vanden steeckspele ende ternoye hebben soude. te dyen eynde dat hi die gaue synre dochter vienna in teyken dat sij die schoonste ioncfrouwe was vander werelt Na desen keerde de dolfyn ende parijs vader in dolfinoys met groter eeren ende blischapen Doen vienna wiste dat haer vader quam ghinck sij hem teghens ghelijc sy ghewoen was van doene Alse die dolfijn sach. soe custe hijse ende settede haer opt hoot die crone die hem die coninc gegeuen hadde ende seide doen haer hoe sij hadde dye eere te wesene die alre schoonste ioncfrouwe vander werelt Ende siet hier sprack hi dese schoone crone die v seyndet die coninghinne van vranckerijcke in teekene dat ghij die eere behouden hebt. niet teghenstaende dat ghi vele wederstoots ghehadt hebt. maer ghij hebt ghehadt eenen seer goeden bescudder, ende die heeft v wel van noode gheweest. want van elcker sijden waren dair ghebleuen drie ridders seer starc ende machtich. ende van uwer sijden en wasser ghebleuen maer een. ende die was sonder teeken oft wapene daermen by bekennen mochte. ende is al heymeliken van daer gescheyden: sonder datter oeck man oft wijf af wiste te spreken. ia oeck die coninck selue en wiste niet waer hi vervoer. ende heeft de drie banieren met hem gevuert ende die drie cleenheden die daer inne stonden met gaders den prijs ende die eere vander feesten Waer bi myn lieue dochter ghi niet en weet wyene dat ghi te dancken hebt van alsulcker grooter eeren die v al daer ghedaen is. Ick bidde gode onsen heere ende synder lieuer moeder dat sij hem verleenen willen duecht eere ende blyschap. ende in allen sijnen doene victorye. ghelijckerwys dat hy is thoot van alre eren ende van allen ridderschapen in deser werelt. want ic en sach noch en hoorde noyt spreken van ridder die hem so hoesschelijcken ende graceliken droech in synre wapenen ende ridderschape Als vienne dese mare verhoort hadde ende dat sy sach den prijs ende die grote weerdicheit die haer gedaen was, ende dattet toecomen was bi dien edelen riddere sprack sy tot ysabelen harer ioncfrouwen Myn lieue suster en seyde icks v niet wel dat ick bemint was vanden alder edelsten ende den alder vroemsten riddere van vranckerijcke. ende bi mijnder trouwen suster het is die gheene die welcke die zoe suetelicken sanck. ende die tsteeckspel
{==b4v==} {>>pagina-aanduiding<<}
in dese stadt oeck gewan. ende die met hem vuerde den cristalen schilt ende mijnen crans. hi schiet oeck van hier dats noit man en bekende. Siet doch mijn lieue suster wat eeren dat my coemt van synder grooter vromicheit ende goetheit. ic mach wel bedroeft wesen van dat ick niet weten en mach wie hi es Ick beduchte mij sekerlic suster dat mijns leuens niet langhe wesen en sal. omme den groote toerne dye ick doergaens hebbe in mijn herte. Ick en sal nemmermeer anders ghedoen dan screyen. ende alsoe leefde sij in grooten druck: maer sij droech dat soe heymelicken, dats niemant dan ysabeele ghewaer en wert
PAris vadere die metten dolfyn ter feesten geweest was, en hadde parijse synen sone niet gesien dies hi seere droeuich was. want hi plach hem te syene in allen edelen ternoyen ende nv sach hijen gaen metten bisschop van sinte laureys. oec dachte hi ende hem quam te voren hoe dat paris wonderlike fayten van wapen te hanteeren ende te doen pleecht. waeromme hi op een tijt tot hem sprac aldus Myn sone ic hadde ghehopet groot vermaken ende consolacie van v te hebbene. maer ghi keert my gansselic tot ongenuechten. nv als ick sye dat ghi van desen bisschop niet scheijden en wilt. Parijs verstont wel synen vader mer nochtant en antwoerde hy niet een woert. Als die vader dat sach ghinck hi tot eduwaert paris heymeliken geselle ende sprack hem toe aldus Ick mercke wel het grote gheselscap dat ghi ende parijs myn sone tsamen hebt. wilt van mi weten hoe groten onghenuechte dat ick int herte hebbe als ick ouerlegghe hoe paris mijn sone lof ende eere van ridderschapen te hebben pleghe. ende dat hi nv met desen bisschop gaet ende laet sijn vogelen sijn honden ende sijn peerden steruen van hongher Ick bidde v dat ghi myn hier toe raet gheuen wilt Dit hoorende eduwaert hadde hi medelijden met hem. ende troosteden soe hi best mochte ende schiet so van hem. als hi bi paris quam soe vertelde hij hem dit. Ic gevoele wel dat v liefde bedwingt soe seere dat ghi machteloos wert. uwes leuens en sal niet langhe wesen Ende v vader ende vrienden sijn uwer alrede qualicken te vreden Ick segge v voerwaer dat gode duecht ende vromicheyt ghename is. ende ghy maeckt uwen vader groote onghenoechte doer die liefde van eender vrouwen. ghi en soudt billickx om gheen dinck ter werelt laten die gaue die ghi hebt van ridderscape Het schynt dat in v gheen macht meer en es. Ick bidde v dat ghi doch uwen vader te vreden stelt, hi heues op my begheert dat ict v seggen woude Als paris dit hoirde sprack hij tot eduwaert aldus. Ick weet wel tgene dat ghi mi segget dattet doechdeliken is ende eerbair. maer het is my vele te zwaer mij te stellene vten ghepeijnse al daer ick inne ben. Niet te min. ick bidde v dat ghij my beraedt wat ick best doen mochte. Doen sprac
{==b5r==} {>>pagina-aanduiding<<}
eduwaert my soude wel ouer goet duncken op dattet v gheliefde dat wij trocken in brabant. want het is wel .vi. maenden gheleden dat ick mijn vrouwe niet ghesien en hebbe. ende laet ons daer ridderscap pleghen daer wy lof ende eere af gecrigen moghen Paris antwoerde dat hijs te vreden was alsoe te doen Ende eengancx ghingen sy paerden ende harnasch toemaken. ende si screuen terstont daerwerts: ende also paris in sijn camer liggende hadde alle die dingen die hi inder ridderscapen ghewonnen hadde. soe sloot hi syn camer ende gaf synre moeder daer af den slotel. ende bat haer hertelijcken dat sy die poerte doch niet op doen en woude, ende hoeden datter nyemant in en quame. Ende alsoe ghinghen sy henen te brabant waert. ende daer bedreuen sy groote ridderlike fayten. ende behaelden groote ere ende lof vanden vrouwen ende ioncfrouwen Ende parijs geliet hem oft hi daer soude hebben willen blyuen wonende om eduwaerts wille, mer sijn herte toech hem altijt ter schoonder viennen waert. die hi seere hertelicken beminde.


¶ Hoe dat dyane ende vienne ghinghen besuecken parijs vader die sieck gheworden was


{== afbeelding 	==} {>>afbeelding<<}
    


{==b5v==} {>>pagina-aanduiding<<}

    HEt gheboerde die wijle dat parijs ende eduwaert in brabant waren dat parijs vader in een sieckte viel vander cortse dat hem doer die onghenoechte van synen sone toecomende was. die wijle dat hi so lach ginck hem die dolfijn besuecken ende troosten so hi best mochte. ende hiet syn vrouwen dat sijen oec besuecken ghingen Ende so ginck diane ende vienne haer dochter met ysabeelen ende meer anders geselscaps daerwerts heer iacob paris vader besueckende. ende bi hem comende vraechde dyane hem na die toecomste van synder siecten Heer iacob antwoerde hair dat hem sijn siecte toequam van parijs sijns soens weghen den welcken hi een wijle met groter bliscap aengesien hadde. maer nv ginc hi daghelijcx metten bisschop van sinte laureys. ende ic beduchte dat hijen in een clooster trecken mochte. ende ick en hebbe niet meer kinder dan hem wat sal ick dan maken metten goede dat mi god onse here verleent heeft Myn vrouwe dyane die troosteden so si best conste ende seide hem. hoe syn sone vanden dolphijn zeere bemint was ende van vele groter heeren. ende dat hem noch goet gebueren soude Ende met dien sprac dyane voert van dingen tsijnre gesontheit hem dienende Daer nae bat paris moedere diane datse tcasteel met haer wilde gaen besien Ende in dat doende so leydde sij haer ten eersten in een zale al vol haernasch ende ghewere Daer na leydde syse in een ander sale daer in dat stonden valcken sperweren ende dier gelyc voghelen dienende ter iachte, ende daer na leydde syse in veel meer andere salen ende cameren zeer rijckelic toegemaect dat te vele ware te vertellen Ende nae dien wees sy haer paris camer daer hi inne sliep ende daer hi sijn ghewaden inne hadde die genoech waren geweest voer eenen prince. ende in dier cameren stonden twee cofferen ouerdect na die vransce maniere Deen was vol gulden stucken syden ghewaden ende dies ghelijcken Mettien sprac vienne tot ysabeelen. bi mynder trouwen suster ten geeft my gheen wonder dat van desen iongen riddere soe vele mencien ghemaect es gheweest. want die ordinancie van synen dinghen bewijst wel dat hi van groter weerden is. Ende dit aldus ouersiende versach vienne al daer een witte couuertorie van eenen paerde ende haer dochte dattet die selue was daer parijs den ternoy mede ghewan in de stadt van vienne Daer op ysabeele antwoerdende vraechde oft sy meynde datmen elderswaer van gheliken niet en vonde. segghende dat haer dat liegen mochte Vienne die besach die noch bat ende sprac aldus tot harer moeder Mijn lieue moeder mi coemt een wedomme ouer. waerom op dat v geliefde ick in dese camer gerne wat rusten soude. ende laet my alleenlic met mijn suster ysabeele. ende metten gange ghingen sy alle gader wt, ende ysabeele greyndelde van achter die dore. Doen sprack vienne. nv selen wij sien oft wi negheen souden moghen gheuinden dat wi noch bat kennen mochten want mijn herte tuycht mij ia, na
{==b6r==} {>>pagina-aanduiding<<}
dien dat sy alle die camere doergaens besien hadden. so vonden sy ter sijden der cameren een cleen poertaelken dair af datten slotel aldaer neffens hinc aen eenen horen. sy sloten die dore op ende ghinghen daer inne. ende saghen daer eene cleynachtighe camere van omtrent xij. voeten lanck . ende daer stont inne een oratorie daer te mael puntelicken op een cleyn outaerken stont die maiesteyt ihesu christi. ende op elck eynde vanden outaerken stont een silueren candelaer dair parijs sijn ghebeth dede als hi op ghestaen was ende als hi oec slapen ghinck. Ende daer waren die drie banyeren die paris ghewonnen hadde in de stadt van parijs Ende die drie iuwelen vanden drie ionckfrouwen. ende den cristallinen schilt ende oec den crans die hem vienne gegeuen hadde. doen hi den ternoye in die stadt van viennen gewan Ende als vienne dit sach so was sij versekert dat parijs die ghene was die haer alle die eere gedaen hadde. ende van groter bliscapen sanc sy neder ter aerden. al daer sij een lange wijle bleef ligghende sonder spreken. Ende tot haer seluen gecomen sijnde sprac sij tot ysabeelen Myn lieue suster geloeft sy god onse heere van deser goeder dach reysen. want ick en gesie niet van deser cameren te gherakene. helacen ick hebbe soe langhe begheert ghehadt te weten wie die gene wesen mochte die so wel sanck ende soe sueten gheluyt sloech die mi so bi was ende nv so verre. ende doen begonst haer ysabeele die maniere van doene te misprijsene segghende ende haer toe sprekende in deser manieren Mijne lieue weerde gheminde vrouwe ick bidde v hertelicken dat ghij v doch niet anders en draecht dan soe v betaemt. ende ghi costumelijc sijt van doene op dattet v voer gheene dwaesheit gherekent en worde. ende gebruyct doch uwer goeder synnen. want al yst dat parijs aldus begaeft is Soe moet ghij nochtans aensien dat hi uwes gelijck niet en is van gheboerten. noch oeck van state. want ghi weet wel dat v vele grooter ende moghender heeren te huwelijcke ghesocht hebben die v beminnen ende groote dinghen doer v doen. ghij en behoeft niet die eeren die v parijs ghedoen kan. die welcke dat v vassael ende ondersaet is. Van desen woerden so was die scone vienne seer toernich op ysabeelen. ende sprack aldus in deser manieren tot yzabeelen. Och heere god ick ben wel ongetroest ende weder slaghen van dij in tghene des ick soe langhen tijt begheert hebbe te weten. ick hadde gemeynt dat ghi mij emmers in geender manieren eenighe onghenuechte aen ghedaen en soudet hebben. Ic segghe v voerwair dat ick desen beminnen wille. ende ick gheloue v eest dat ghijt mi weder segghet ick sal mij seluen dooden. ende so suldi sijn die saecke van mijnder doot. want ick en wil noch en mach niet laten tghene dat ic so seer bemint hebbe tot noch toe. ende ic segghe v noch yst dat ghi mi meer dyer gelijcke woerden segget van minen sueten lieue paris, ghi
{==b6v==} {>>pagina-aanduiding<<}
en sult niet hebben den tijt anderweruen die te spreken. want aenmercte ghi sijn edele condicien ende manieren ghi soudet hem wel anders prijzen dan gi doet En weet ghi niet dat die coninc van vranckerijck woude dattet hem ghecost ware half syn rijcke. ende loduwijc syn sone so vroem ware als parijs. Het begeren so vele notable heeren kennisse ende vrientschap met hem te hebben Besiet doch bi uwer trouwen oft ghij oyt man saecht die bi hem te ghelijcken was. want in hem is alle duecht Na dien dat die fortune my brenghet tot sijnre liefden so is hi mijnre lieften werdich Ende en hebbe ick niet wel reden om hem te beminnen die my so vele duechden ende eer gedaen heeft sonder sijn lijf tontsiene. en is dit niet groote eere voer mijnen vader, dat hi heeft tot eenen vassael den besten ridder vander werelt Heeft myn vader eenighen die doer hem so vele oyt dede, voerwaer neen hi. Mettyen quamen daer twee ioncfrouwen voer die camer cloppen segghende tot vienne, dat sij quame thuerer vrou moeder. doen seyde vienne tot ysabeele. myn sustere na dien dat wi van hier moeten. laet ons nemen van desen iuweelen ende bergense tot dat parijs coemt, ende laet ons syen hoe hi hem daeromme hebben sal. ende so namen sy het collier ende de witte bannier van viennen ende verborghen dat onder haer tabbaerts ende ghingen also ter cameren waert van heer iacob ende sijnre vrouwen Hier na ghenas heer iacob dies vienne seer blide was:


¶ Hoe parijs ende eduwaert weder keerden van brabant

ALs parijs aldus een lange tijt met eduwaert synen gheselle in brabant gheweest hadde so verlanggede hem seer na die scone vienne te siene want die minne van haer bedwanc hem seere, hoe wel dat hi dat eduwaerde niet en dorste segghen om deswil oft hi by auentueren niet en soude willen mede vertrecken. Ouer vijf daghen hier nae quamen paryse brieuen hoe dat syn vadere seer sieck was. die ouerlesen hebbende sprac hi tot eduwaerdt. mijn lieue geselle myn vader legget seer sieck. mi dunct op dat ghyt mede consenteert dat wi daerwerts willen. ende alsoe biddijck v dattet v niet en vernoeye want wi op dat god wilt ter stont wederkeeren selen. ende also schieden sy van daer ende quamen te viennen. van welcker coemste heere iacob seere blijde was. ende alremeest want hi ghehoort hadde dat paris seer groote vrome fayten van wapenen ghedaen hadde Nu ghebuerdet doen parijs thuys ghecomen was ende dat hi soude gaen slapen dat hi ghinc in syn oratorie doende syn ghebet. ende dat ghedaen synde ghinck hi onder syn dinghen besien of hem daer niets en gebrack. ende beuant dat hem ghebrac tghene dat hy alder liefste hadde dies hi seer ongestelt was ia dat hi van alle den nacht niet geslapen en conste Ende tsmergens seide hy tot synder moeder. hoe datse qualicken
{==c1r==} {>>pagina-aanduiding<<}
ende niet wel sijn camer ghesloten hadde ghehouden. want hij daer sommighe dinghen ghemiste. die hy om geen eertsche dinck en woude verloren hebben. Bij mynre trouwen soen sprac sijn moeder daer en heeft noyt yemandt inne gheweest dan op een tijt doen v vader siec lach. diane ende vienne haer dochtere. Doen sij uwen vader besocht hadden, clommen sij opwaert om tcasteel te besiene. ende doen ghinghen sy in uwer cameren. maer ic en kan niet ghepeisen dat sy v yets ghenomen souden hebben. want sy daer niet en toefden dan vienne met ysabeelen harer ioncfronwen . die daer wat bleef omme dat haer aen therte qualic gheworden was. waeromme sone ick bidde v dat ghijer gheen ongenuechte in maken en wilt Dit hoorende paris seide hi in hem seluen. eest sake dattet bi genen dieue gedaen en is te min leyter ane want bi dien en salt niet geopenbaert werden Ick en weet oft vienne yet ghedaen mocht hebben yewers omme. Voert na desen ginck hij hem cleeden ende abyllieren so hi houelicste mochte. ende ghinck soe ten dolfijn weert omme hem dyane ende vienne te doen die behoirlike reuerencie. Die dolfyn ontfinck hem seer blijdelijcken ende vraechde hem nae niemaren ende van anderen dinghen Ende als vienne parijse sach wart sy ghedaen root ghelijck eender roosen. van grooter begheerten die sij hadde om hem te siene. ende doer dye liefde die sij te hemwaerts droech. ende si en conste niet versaden van haren lieuen paris te aenschouwen. ende hoe sij hem meer aensach. hoe haer die liefde meer wies. Parijs was voer den dolphijn op sijn knyen oetmoedelijcken. ende en dorste viennen niet eens aensien dwelck dat hem int herte pijn dede. ende dien wel gekent hadde. soudt wel ane sijn aensicht ghesien hebben. doen dye dolphijn hem ghevraecht hadde tghene dat hem beliefde. soe nam parijs aen hem oerlof ende aen dyanen ende vienne hair dochter. ende keerde weder tot sijns vaders waert

Binnen cortten daghen na desen seyde vienne tot ysabeelen haerer ioncfrouwen als die ghene die mit allen seer met liefden beuangen was. Mijn suster mi dunct dat paris gaet al peysende. ic meyn dattet is om sijn dingen wille die hi niet en vint in sijn oratorie. ic soude raden voir dbeste der wi hen daden weten dat wise hebben. dat wair wel gedaen sprac isabele mer dattet emmers eerbaerliken ende heimeliken gedaen werde. Doen seide vienne. ic sal een manier daer op ramen. Op een pas dairna seide vienne tharer moeder hoe si haer een luttel gevuelde van consciencien ghelast. waerom si haer begeerde te biechten tegens enigen goeden persoen. ende seide voert hoe sij gehoirt hadde dat die bisscop van sinte laureys een eerbaer ende deuoet man was ende badt daerom harer moeder dat sijen ontbieden woude om hem te mogen spreken. ende eensgancs dede diane den bisscop halen. vienne biechte haer seer deuotelic sprekende altijt van gode ende syn geboden ende gebiecht sijnde so bat sij hem hertelicken dat hij
{==c1v==} {>>pagina-aanduiding<<}
tsanderdaechs weder tot haer comen woude. want haer syn goede woerden seer vertroost hadden. ende als dan soe moest sy hem noch eenighe dinghen te kennen gheuen int heymelicken Des anderen daechs daer na quam die bisschop weder tot viennen. ende vienne seide hem aldus Mijn gheestelick vader het syn eenige stucken genomen geweest op een plaetse die welcke toebehoren parijse heer iacobs sone Ende die persoen diese heeft maecter consciencie af. waer omme ick bidde v dat ghi hem wt uwer goedertierenheyt segghen wilt. bij alsoe dattet syn mach dat hi merghen met v tot hier come. Die bisschop die nenen verstont wat viennens meyninge was seyde dat hijt sonder twiuel doen soude


¶ Hoe ende in wat manieren dat die schoone vienne parijse haer herte ontdecte


{== afbeelding 	==} {>>afbeelding<<}
    

DEs anderen daechs ghinck die bisschop met groter nernsten derwerts ende leyde parijse met hem Ende vienne groette parijs zonder hem te tooghen enich gelaet van liefden. ende mettyen vertradt vienne een luttel vanden bisschop ende oeck vanden anderen een weynich ende sprack tot parijse aldus. Ten is niet langhe geleden dat ghi getrocken waert in brabant
{==c2r==} {>>pagina-aanduiding<<}
ende dat ick verselde met mijn vrou moeder om te besueckenne uwen vader die sieck lach. ende doen besaghen wij alle tcasteel tot uwer oratorien toe. ende dair sach ick sommighe iuweelen die mi seer hertelick behaechden. ende alsoe nam ick die met my. ende hebse tot noch toe bewaert Ick weet wel datse v toe behooren. ende soe willick v die wederkeeren Ende bidde v hieromme eest dat ick v daer ane vertorent hebbe dat ghijt mi wilt vergheuen. want inder waerheyt ick en hebs in gheenen arghe gedaen. op dwelcke parijs haer in groter reuerencien oetmoedelicken antwoerdde aldus segghende Vrouwe bi uwen oerloue ghi quamt wt uwer goeder duecht mijnen vader besueken bi welcken besuecke niet alleen mijn vader maer alle onse vrienden ontfaen hebben een seere ouerdraghende grote eere. nochtans hoghe weerde vrouwe dat mijn vader ende mijn moeder ende wij alle uwe syn met gaders alle tghene dat wi hebben Ende oft dan bi auentueren uwe hoochheyt ghelieft heeft te nemen van mynen iuweelkens. voerwaer dat is v meer dan gheorloeft te moghen doene. ende ic bens in myn herte bat te vreden dan eenich mensche gepeynsen can. ende noch meer soude waert dat die selue iuweelkens die helft beter waren dan sy syn Daeromme biddic v eerweerde vrouwe dat ghi niet alsoe en wilt segghen. want niet alleen die iuweelkens maer oick myn vader ende ic zyn geheel v ende bereet v dienst ende ghehoorsamheyt te bewisene. U belieue oick te weten mijn weerde vrouwe hoe dattet niet langhe geleden en is dat mi die iuweelkens bi eenen fransschen riddere ghegeuen worden.
    VIenne antwoerde hem daer op aldus. men en behoeft my niet te seggen wan die iuweelen ghecomen syn. want ic weet so wel als ghi doet. My verwondert hoe ghi my uwe minne dus langhe verborghen moecht hebben Ick bidde v so hertelic als ick emmermeer bidden mach, ende opt betrouwen dat ghi te mi wert hebt dat ghi my doch segghen wilt die waerheit van des ick v vragen sal want icket bouen maten beghere te weten. Doen seide paris O eerwerdighe hooghe ende gheminde vrouwe. ghi en behoeft niet te biddene al dair ghi macht hebt te ghebiedene. Vienne seyde. Do beghere ick dan ten iersten te weten. oft ghi niet en waest die ghene die in dat iaer alle nachten quam synghen ende spelen voer mijn camer. Voerdane begheer ick te weten of ghi niet en waest die ghene die den ternoye wan die in dese stadt was den eersten dach van mey ende oft ghi met v niet en vuerdet den cristallynen schilt ende het cransken van bloemen dat ic in v oratorie gesien hebbe. Noch beghere ick te wetene oft ghi niet en waest die ghene die den ternoye gewan die in die stadt van parijs geschiede den achtsten dach van septenbri. dair soe vele edele ridders waren ende baroenen. ende oft ghij niet met v en vuerdet die drie juweelen ende die drie banieren die ick in v oratorie ghesien hebben. en-
{==c2v==} {>>pagina-aanduiding<<}
de dat ghi voert segghet ofte ghij my dienst ghedaen hebt. want alsulcken dinghen en behoort ghi niet te swyghene Ende oft ghijt bi auonturen hebt ter eeren ende liefden van mijnen vader ofte van sijnen houe gedaen wi sijns grootelic in v ghehouden ende wi behoorens v te danckene Ende of ghyt bi auentueren ghedaen hebt om eniger vrouwen wille oft ter liefden van mij. soe danck icx v soe ick emmermeer meest mach. ende is wel reden dat ghijs geloont wert ende ghedanct. Weet mijn lieue vriendt sprack voert vienne dat ick dit ouer langhen tijt begheert hebbe te wetene, ende nv begheer ickx aldermeest waeromme ick bidde v op dat ghy mij liefde doen wilt dat ghi mi die waerheit hier af segghen wilt.
DOen sprack paris mit grooter beschaemptheit haer antwoerdende aldus Eerwerde lieue gheminde vrouwe. ick en ben niet weerdich te hebbene den name vanden ghenen daer ghi nae vraecht. maer al eest dat ick ben cleyne van state. ick bid de v nochtans dat ghij mijn antwoerde niet in onweerdicheiden verstaen en wilt. want v edelheyt en sal des niet te minder sijn This waer seyde hy voert met ghebuechden knyen ende groter reuerencien eerweerde vrouwe dat ic parijs v alderminste dienre die gene hem daer ghi na vraecht Ende noch so wil ic v onderdanich sijn ende v dienen in allen dinghen want sijndert dat ic verstant ghecreghen hebbe heeft mij therte altijts ghedraghen tuwen dienste. Doen seyde vienne. Paris mijn lieue vrient. ten gheeft nv gheen pas Daer op tantwoerdene. want die tale mocht te langhe vallen. maer niet te min. ick wille wel dat ghijt weet dat my uwe minne beuanghen heeft so seere datter gheen dinck ter werelt en is dat ick soe beminne als v. daeromme so hebt goeden moet ende. weest blije. want ic hope oft god wilt: dat ghij dat sult waer beuinden. Doen parijs dese antwoerde was hoorende vander scoonder viennen sprack hi met blijder herten aldus O eerwerde geminde vrouwe wie kan nv ghepensen die bliscap die mijn herte ontfaet doer die antwoerde Ick en meende nemmermeer alsulcken troosteliken antwoerde ontfangen van v te hebben Het waer eenen coninc genoech v minne te hebben Ic bidde gode dat hi mi macht gheue te doene dingen die di behaechlijck wesen moeten Ende dat ick nemmermeer alsoe langhe en moet leuen als dat ick eenighe dinghen bestae die tuwen ondanck syn Ende alsoe schieden sij van malkanderen met veel meer der liefden dan sy oyt te voren gehadt hadden. ende namen dach dat sy malckanderen sien mochten, ende dat zoe eer so lieuer. Aldus keerde vienne vele blider dan sij haer gheliet ende ghinck in haers moeders camere Ende paris verselde den bisschop al tot in sijn pallays, ende als hi thuys quam vertelde hi eduwaerde sijnen gheselle die woerden die hy met vienne gehadt hadde. Doen seide eduwaert mijn lieue gheselle ende broedere. daer en schuylt gheen
{==c3r==} {>>pagina-aanduiding<<}
bedroch inne. maer ick bidde v dat ghi v dinghen doch heymelicken beleydt. want der valscher tongen is vele. Hierna bedreuen parijs ende eduwairt sijn gheselle vele faiten ende spelen van wapenen die der schoonre viennen te mael wel behaechden Item die dolfijn aensiende dat vienne sijn dochtere xv. iaren oudt wart. soe begonst hi te peynsene om vienne sijn dochter te hijlicken. ghelijck hi alreede menichweruen aensocht was van vele groter heren Ende als paris dat verhoirde was hi seer bedroeft ende seide in hem seluen. hoe en bedacht oft en versach ic dit niet van te voren eer icse aenghesproken hadde. wat soude ic oec peisen te hebben alsulcken edelen vrouwe, die van so veel edelen heeren ende princen te huwelike versocht is aldus so verfuwede paris hem seluen. Niet te min hi dede so vele dat hi vienne quaem te spreken. ende seide haer aldus O schone vienne wat mach dit bedieden dat myn auentuer aldus cranc is, ende dat ick alreede vergheten ben O schone vienne waer laet ghi uwe schone ende lieflike ghelofte die ghi mi dedet doen ick van v schiet. hoe mach dit bi comen dat uwe vader spreeckt van v te hijlijcken
ALs vienne dit hoorde soe antwoerde sy dair op aldus Parijs vrient, al eest dat myn vader spreect van mi te huwen dat en is niet alte vreemdt. want ick en machs hem niet verbieden niet te min. ic en hebber noch gheen consent toe gedraghen. ende ghi weet wel dat gheen huwelick voert en gaet sonder consent van beyde den partijen Hier omme bidde ic v dat ghi des te vreden sijt. ende ick gheloue v dat ic nemmermeer man nemen en sal dan v. Ende ic wille dattet oeck voertganck hebbe corttelinghe bi den wille gods eerbairlicken ende duechdeliken. ende niet in sonden oft anders in sulcker wijs Ende daerom begeer ic dat ghi een dinc beprueft. dwelc v swaer ende sorchlijcken wesen sal. nochtans moettijt doen. dats dat ghi van stonden aen segghet uwen vader dat hi gae aen mijnen heer vader ende versuecke mij aen hem te huwelike. ende dat emmers dair inne gheen faute en sy. Ende als parijs hoorde den wille van viennen soe was hi seer verslaghen ende seide. eerweerde vrouwe wildi dat ic also sterue. ick bidde v oft wesen mach om verdrach van dien Vienne antwoerde weder, hoe soe. en gheuet v niet meer ane dat ghi dat niet en soudet willen aen nemen te doene. waer is nv uwe begrijpelicheijt ende verstant. het moet emmers ghedaen sijn Metten gange antwoerde paris. eerweerde vrouwe in dien ghi dit emmers dus hebben wilt soe sal ickt volbrenghen al soude icker dusent doden om steruen. Ende mettyen nam hij verlof aen viennen ende ghinc tsijnen vader ende seide tot hem Mijn lieue vader ghij hebt mij oyt bewesen groote liefde dwelcke dat v god onse heere loonen moet. Ick soude v gheerne bidden myn lieue vader om een dinc. maer om dattet beduchtelicken is. so begheer ick dat ghijt mi toesegghen wilt te doene. al eer ickt v open doe. want anders en wil
{==c3v==} {>>pagina-aanduiding<<}
icks v niet te kennen geuen Sijn vader antwoerde hem seggende. my lieue sone ic en weet niet ter werelt dat ick doir v niet doen en soude. ende daerom segget mi coenlicken Ende doen begonste parijs te vertellen synen vader vanden dingen ende geloften tusschen hem ende vienne, verhandelt. te dien eynde dat hi mits dien synen vader te bat verwecken soude te doene tghene dat hi segghen woude. Die bede die ic v doen wille is dese sprack paris voert dat ghi lieue vader, den dolfyn seggen wilt, dat hi my sijne dochter te huwelike geue. ende ick bidde v dat ghi mi dat niet weygheren en wilt. Als heere iacob synen sone hoorde spreken, so waest wonder dat hi sijn sinnen niet en gemiste om der dwaesheit wille die hem sijn sone seide. ende seyde hem daer af straffende. dat hi dair af nemmermeer en sprake. want hi en woude om des dolfijns dochter wille niet steruen. maer dat hi ghesynde ander dingen. want dit mer een dwaesheit en ware Paris antwoerde. mijn eerwerdige lieue vader dit dinc is also sorchlick voer mi als voer v Ic en verwondere mi niet dat ghijt weygert te doene, maer liefde bedwingt mi soe seere, dat ick haluelinge confuys ben. ende ben also wel te ureden dattet niet en gebuere als dattet ghebuere. mer dat ghi doch v vermogen daer inne doen wilt. Ende also langhe bat paris synen vader dat hijt hem gheloefde te doene.


¶ Hoe dat heer iacob aen den dolfijn te huwelic versochte sijn dochtere voer parijse synen sone.


{== afbeelding 	==} {>>afbeelding<<}
    


{==c4r==} {>>pagina-aanduiding<<}

DOen ghinck nae desen heer iacob totten dolfijn met ongeverweden aensichte. ende seyde aldus Mijn alre gheduchtingste heere mij es een bede ghelast om v te segghene, die mi dunct van cleynre achtinghen. ende daerom biddick v dat ghij myn dwaesheyt vergeuen wilt op dat het v tonpasse sy Die dolfijn hem betrouwende inde wijsheit ende verstandelheyt van heer iacob. gaf hem oerlof te segghen dat hem gheliefde. Doen sprack heer iacob aldus Mijn lieue hoghe ende gheduchtighe heere, parijs mijn sone die heeft mij gebeden v te segghen dat hi viennen uwe dochter hebben mochte te wiue. welcke dingen niet alleen te segghen maer oeck te peynsen is een grote ende dwase verwaentheit. maer die liefde van mijnen sone bedwingt my so hertelic dat ickt v emmers segghen moet Ende mettien ontstac de dolfijn van toerne also seere dat hi heer iacob niet horen en mochte volspreken. maer hi straften ende seide hem aldus Du snoode vassael die ghi syt. bewairt ghi aldus mijn eer Ick salder v so af castijen dat ghi dies ghelijcke nemmermeer dencken en sult ende beual hem dat hij hem terstont van daer maken soude. ende dat hi noch sijn sone nemmermeer en quamen voer zyn ooghen. Ende soe schiet heer iacob al beschaemt van daer weder tsynen huse waert. ende vertelde parijse sijnen sone alle dat ghene des tusschen den dolfijn ende hem gheschiet ende ghedaen was. Van den welcken dat parijs synen vadere grooten loon bat ende menichfuldelijck dancte

DIe dolfijn ghinc al peynsende wandelende in sijn palays met ghestoorden moede. zoe seere dat niemant hem toe comen oft toespreken en dorste. ende dede mettyen voer hem comen sijn dochter vienne, ende seide haer. wi hebben seer onghenuechlijcke woorden ghehadt Die vileyn heer iacob heeft ons gheseit dat wi v souden willen gheuen te wyue synen sone parijs Besiet wat wysheyden. ick soude bij onsen here v lieuer nonne maken. Ende ten sal niet langhe ghelijden ghi en sult so hoechlicken ghehilijct zyn dat ghijs wel te vreden wesen sult. Ende ick swere v dat, en daden die grote diensten die hi my ghedaen heeft ic dede hem syn hoot af houwen. Ende als vienne haren vadere soe seer verstoirt sach op heer iacob ende synen sone. soe seynde sij om eduwaerde dat hi haer quam toe spreken. ende als hi ghecomen was doe seyde hem vienne hoe dat haer vader seer verstoert ware op heer iacob ende parise des si te mael seer rouwich was seggende voert, dat sy hair grote sorge hadde voer parise dat haer vader hem arch doen mochte. ende daerom sprac sy willet hem segghen, op dat hi hem verborgen houden mach ic sal besien oft wi synen toirne niet ghesaten en mochten Mettien so nam eduwaert oerlof ende ghinck parise dit aldus segghen. Voert soe seyde hy hem my soude goed gheraden duncken dat
{==c4v==} {>>pagina-aanduiding<<}
ghi een wijle van hier vertroct buten desen lande. want bi auentueren die dolfyn en sal sinen toren niet lichteliken vergeten na dat mi vienne gheseit heeft Parijs antwoerde na dien dat v geraden dunct so sal ict doen. niet teghenstaende dien dat my tverscheiden druckelic weseu sal maer al eer dat ick noch van hier scheide so willick oerlof nemen aen die schone vienne al soudicker om moeten steruen.


¶ Hoe dat paris viennen toesprac doer een venstere

PAris dede so vele dat hy vienne geraecte te spreken doer een neder venster Daer seide hem vienne. Ic ben des sekers dat myn vadere wille heeft v arch te doene. dies ic in grooten drucke ben. want ick ter werelt negheen dinck bouen v beminne. waert dat ghi bi misualle quamt te steruene. ick en begherde niet langher te leuene Doen sprack parijs. Eerwerdighe vrouwe my dunct gheraden dat ick een wijle van hier trecke. tot dat myn heer uwe vadere synen grammen moet vergheten heeft Tis mij een druckelijck dinc van v te scheiden. want myn leuen sal des te droeuer wesen Niet te min ic sal nochtans v te wille wesen in alle tgene dat ghi mi beuelen sult. my comer af dat mach Aensiende vienne dat goede herte van parijs. seide sy hem na meer woerden Myn lieue vrient paris ic bekenne wel die groote liefde die ghij te my waert draecht. Ende in dien het al soe is so sweere ick v by mijnder trouwen dat ghi sonder mij nemmermeer van deser stadt trecken en selt want het is soe mynen wille. waerom bereydt v ende versiet v van allen dinghen dye wij behoeuen mochten so ghi ierst moecht. Ende vint maniere dat we wt dit conincrijck gheraken moghen Nochtans aleer wi van hier scheiden wil ic dat ghij mi gheloeft twee dingen. Deerste is. dat ghi minen persoen niet en sult ghenaken voer dat wi wettelic ghetrout sijn Dat ander is, dat ysabeele met ons deyle ende gheniete alle ons goets dat wi hebben Anders soe en beghere ic niet. dan dat onse reyse corttelinge ghebure. ende ick sal ons versien van sommighe iuweelkens: ende van ghelde voer ons behoefte. Ende dit so gheloefde haer paris aldus. ende mettien schieden sy van malckanderen.
ALs paris van viennen ghesceiden was ghinc hi tot eenen man geheeten iorijs ende seide. mijn liene vrient iorijs Ic hebbe altijt myn betrouwen op v gheset ghehadt. waer omme ick v nv bidde dat ghi mi niet faillieren en wilt in tghene des ic v segghen sal, want ghi en sulter niet aen verliesen. iorijs geloefde hem te doen al dat hi vermochte van goeder herten. doen seide paris. weet dat ick haet ende nijt draghe op eenen binnen deser stadt om ongenuechte die hy my aene doet. waerom dat icken doot slaen wille. ende alsoe gheringhe als icken doot sal hebben. soe wil ick trecken vten gehelen conincrijc van vrancrijc Ende dairom biddic v dat ghij wilt gaen in agemoirte opt zee. ende dat ghi dair leent ende toemaect
{==c5r==} {>>pagina-aanduiding<<}
een galeye die al ghereet bliue ligghende van allen dinghen tot dat ick al dair aen come. ende bidde v voirt dat ghi besorcht dat van hier in agemoirte van v. mijlen te vijf mijlen ghereescap van peerden sy. ende dat dit gheschie so heymelicken alst emmermeer mach. ende hout daer daer is ghelt om dat mede te volbrenghen Iorijs seide dat hijt gherne doen soude. ende als hi in agemoirte quam huerde hi terstont een galeye ende bestelde al omme die passagien ghelijc hem paris belast hadde. ende als doen quam hi wederom tot viennen, ende seide parise hoe dat hijt al beschict hadde. Ende parijs bat hem dat hi voert met hem gaen woude hi soudet hem wel loonen Ende daer na ghinc parijs viennen segghen hoe alle dinc bereet was ghelijc sy beuolen hadde. ende dat sy daerom haer bereet maken woude teghens den toecomenden nacht. ende zoe sloten sij datse beyde gader als dan gereet wesen souden inden voernacht ten eersten slape. Ende doen beual parijs iorijse dat hi inden stal gaen soude ende nemen al daer twee peerden, ende sadelen die buyten der stadt ende dat hijen aldaer op een seker plaetse verbeyden soude tot dat hi ghecomen ware Ende hier en wist eduwaert sijn geselle niets niet af


¶ Hoe parijs die schone vienne ende ysabeelen heymelicken bi nachten ewech vuerde.


{== afbeelding 	==} {>>afbeelding<<}
    


{==c5v==} {>>pagina-aanduiding<<}

ALs paris hem aldus versien hadde van ghelde ende alle ander dinghen die hy meende dat hi behoeuen soude. soe ginc hij henen heymelijcken ende alleene ter plaetsen die sy begrepen hadden. ende daer dede hij viennen een teeken. ende mettien ghinghen haer vienna ende ysabeele cleeden in mans cleederen ende stalen hem vanden casteele ende quamen ter plaetsen al dair die peerden stonden. ende reden voert henen also gheringe als sy emmermeer mochten Ende iorijs ginc stedevast voir henen om des wille dat hi den wech wiste Ende binnen desen dat sy dus reden so hief daer op eenen grooten wint ende eenen grooten regen die geduerde al tot des anderen daechs te vespertijde dat si quamen aen een cleen dorpken. maer sy en quamen binnen den dorpe niet. op dat sij niet bekent en souden werden. ende namen haer logijs in een cleen capelleken niet verre vanden voerseide dorpken. daer sij vonden eenen capellaen diese seer willichlick ontfinc ende onthaelde soe hi best conste Ende alst ten auonde quaem sliepen parijs ende die cappellaen te gader in een cleen huysken neffens tvoirseyde cappelleken. Joris ende paris knape sliepen biden stal bi die beesten Ende vienne ende ysabeele sliepen int cappelleken. Ende tsmergens saten sij weder op te perde, ende reden henen tot datse quamen op een riuiere die met allen seer als doen ghewassen was biden reghen dyer geuallen hadde. des paris seere tonpasse was. ende bat iorijse dairomme dat hi eenighe lidinghe suecken woude dair si doer passeren mochten Doe schiet iorijs van hem ende reet in de riuiere op een plaetse daer hem dochte datmen wel passeren soude. ende als hi in die middel vanden water quam soe viel sijn paert. ende dair verdranc beyde man ende peert Paris dat siende was seer tonpasse. nochtans en dorste hij hem alsoe niet ghelaten van anxte dat die schone vienne daer ongenuecht in nemen soude Daer na vraechde vienne wel na iorijse. mer paris die antwerde haer dat hyen geseynt hadde om den besten wech te verspiedene ende seyde voert tot viennen dattet beter ware dat sij weder keerden ter kercken wert daer sij voren gheweest hadden Vienne die seyde dattet haer wel gheliefde. want sij hair vervaerde te passeren doir die riuiere Paris en bleef dair niet seer gherne om des willen dat hem dochte dat hi daer niet al te seker en was. Ende vraechde dairomme den cappellaen ofte men in gheenre manieren die riuiere passeren en mochte op dat pas. Daer op die cappelaen hem antwoerde. dat neen. emmers niet in drien daghen eer dat water verschoten ware Doen bat paris den cappellaen dat hi woude gaen int dorp ende besien oft hi daer gheeu sceepluden ghevinden en conste die een cleen pont brochten. daer sy niet ouer lijden mochten. want hi daer om gheenderhande goet bliuen en woude op dat hijs anders verby mochte. ende seyde dat hijt vterlicken wel loonen woude. Die capelaen seide dat hijt gerne proeuen woude. also en peynsde paris niet anders dan hoe hi wech geraken mochte ende ghepasseren doer die riuyere.



{==c6r==} {>>pagina-aanduiding<<}


{== afbeelding 	==} {>>afbeelding<<}
    


¶ Hoe die dolphijn viennen dede suecken bi sijne dieners.

LAet ons nv af laten van paryse te sprekenne. enspreken vanden dolphijn Des ander daechs doen vienne ewech was wardet den dolfyn gheseyt die daeromme meynde sijn sinnen te gemissen. ende tgheheele hof werdt daeromme wt dermaten seer verslagen Ende doe schicte die dolfijn terstont wt volck te peerde ende te voete tot allen canten. so sy heymelicsten conste. ende bat hem dat sij hem doch viennen brachten het ware leuende oft doot Het gheuiel dat een van desen lieden te voete bi auontueren gheraecte in dit dorp daer die cappellaen ghecomen was sueckende yemant die de ponte maken mochte Dese man vraechde elckerlick ofte sy niet en hadden ghesyen twee ioncfrouwen die wt des dolphyns houe ghevloden waren. Doen seyde die capellaen dat niets langhe gheleden en was dat hijer twee hadde syen passeren met meer ander lieden Die bode meynende dat die capellaen met hem ghebourdet hadde. ende seide voert hoe die dolfijn sijn doot ghezworen hadde. diese verstaec oft wiste ende niet en openbaerde. De capellaen dit hoorende wert vervaert ende hiet den man dat hi al daer vertoeuen woude. hi soudse ter liefden vanden dolfijn gaen suecken. ende alsoe gerin-
{==c6v==} {>>pagina-aanduiding<<}
ge als hier af vername soude hijt hem te weten laten Ende also schiet hi van dair ende vertelde parijse dit dat hi ghehoort hadde, seide oec voert dat hi hem beduchte dattet waren die ioncfrouwen van synen gheselschape diemen sochte. ende bat hem daeromme dat hi van daer vertrecken woude ende hem niet stellen in de sorghe van sijnen liue. ende hiet hem te nemen den besten raet die hi nemen mochte. want sij waren hurer wel viftich gewapender mannen te perde die hem sochten Men en derf niet vragen oft parijs onghestelt van herten was doen hi dit hoorde. hi ontverwede van grooter bedructheit ende seide totten capellaen Ic bidde u dat ghi wat verbeidet dat ic v antwoirden mach. ende mettyen ghinc parijs totter schoonder viennen om haer dit te vertellen En als vienne parijse sach comen so onghedaen, so bleec: sprack sij aldus. O paris wat tijdingen brengt ghi dat ghi alsdus ongedaen sijst van verwen Doe seide paris met bedructer herten. O schoon bloeme die tijdinge die ick brenge, en is niet goet voer v noch voer my. want onse suete auentuere sal cortelinghe verkeeren int suere. ende woude daeromme dat ick doot ware Ende al beclaghende sprac hi voert aldus. O lieue heere hoe bedrueft ende hoe rouwich is my myn herte dat ick dusdanigen hooghe vrouwe als ghi sijt ghestelt hebbe in desen noode. Och god hoe en waes ick niet ghestoruen die doot eer ic v wt uwes vaders huyse gehaelt hadde Och myn lieue vader ende moeder hoe salt mit v wesen als die dolfyn weten sal dat ic hem sijn dochter soe ontvuert hebbe. Och eduwaert myn trouwe gheselle hoe en ben ick v niet te rade ghegaen gheweest. eer ic dese dwaesheyt bestaen hadde Ende daer nae keerde hi hem wederomme te vienne waert segghende. wat sal uwes gheschieden als v de dolphijn v vader sien sal Ic hope hoe hert dat hi is. als hi uwen edelen persoen sal aenschouwen dat hi v gheen arch doen en sal Och here god verleent mi doch dat ic die pyne van desen wercke alleene dragen mach ende niemant el Och goede weerde vrouwe wat ongeluckiger dach was dat voer v ende voer my doen ghi mi ierstwerf leerde kennen Ende als parijs syn clachte voleyndet hadde ghinc hi viennen vertellen alle tghene dat hi van den capellaen ghehoort hadde Ende met dien nam hi syn zweert als een desperaet mensche ende soude hem seluen doersteken hebben en hadt gedaen vienne dye als de vrome hem dat mes benam. ende trooste parise segghende aldus O francke ridder, myn vruechde, myn leuen, ende myn solaes wat wilt ghi maken. en weet ghi niet die hem seluen doot dat hy lyf ende siele verliest. sterf dy. ic seg v voirwaer dat ick mede steruen sal. ende soe sult ghi sijn oersake van mynder doot alsoe wel als vander uwer. O paris waer is nv uwe wijsheit ende vroemicheit. nv ghi alder manlicst wesen soudt nv hebdi anxst O ridder ten is niet nieuwe dat die lieden inder werelt verkerende tribulacien hebben, hoe groot dat sij oic zyn Voerwaer dit en is gheen herte van alsulcken vromer ridder. want nv ghi mi
{==d1r==} {>>pagina-aanduiding<<}
troosten soudet, nv behoeuet dat ick v seluen trooste Ende hierom mijn lieue vrient ick bidde v. dat ghi van hier sceidet, ende eest dat ghijs niet en doet so sal ic mi met uwen zweerde bederuen: niet uwe scheiden en is mi emmers so swaer alstuwe wesen mach, maer men moet van tween quaden het beste kiesen. ghij sult weten dit al eest dat ic mijnen heere vader gefailleert hebbe. dat hi mi nochtans daerom niet mysdoen en sal aen mijn leuen. aengesien die grote liefde die hi te my waert oyt gedraghen heeft ghehadt. mer waert dat ghi dair wairt ick segghe v voerwaer dat wi daerom beyde steruen souden. ende noch hebbe ic goet betrouwen dat mijn meyninghe ten goeden eynde comen sal. ende syt des seker eest dat hijt mi vergheeft nemmermeer en sal ick anderen man nemen dan v. ende dat so gheloue ick v op my trouwe Ende dairom soe biddick v dat ghi my om gheen andere vrouwe vergheten en wilt. Ende als ghi in vreemden landen syt dat ghi my doch ouerscrijft van uwen auontueren Ende op dat ghi mijnder te bat gedencken moecht siet hier is eenen rinck met eenen dyamante die ick v bidde dat ghi ter liefden van my verwaren wilt.



¶ Hoe ende in wat manieren dat parijs van viennen schiet in die kercke met grooten drucke


{== afbeelding 	==} {>>afbeelding<<}
    


{==d1v==} {>>pagina-aanduiding<<}

NAe dese woerden so nam hi viennen ende custese seer suchtende ende weenende. ende sij die troostede hem ten besten dat sy mochte. biddende onsen heere dat sijen in cortten tijden weder sien mochte: gelijc haer herte begherde meer dan eenich dinc ter werelt Ende mettien soe schiet paris van viennen in groten drucke Ende nam den wech met synen knechte ter riuieren waert daer sij niet en hadden mogen passeren. ende al sonder eenich achterdencken reden sy daer dore. ende reden twee daghen lanc sonder eten ende drincken, want sy en dorsten doir die steden niet passeren, ende also ghinc hi tot aiguemoirte. ende al daer vant hi die galeye die iorijs gehuert hadde, daer mede dat hi voer tot genueuen toe. Parijs hadde hem so messelicken op die galeije dat sy alle meenden dat hi dwaes waer gheweest. want hi niet en dede dan hi doirgaens peynsde sonder een woert te sprekene. Daer na als hi te geneuen quam zo huerde hi een casteel daer hij een wile woende in drucke ende groter onghenuechten. Nu keeren wi weder segghende hoe vienne inder kercken geuonden was ende hoe sy voer haren vader gebracht wart

ALs parijs van vienne gesceyden was, bleef sy alleene met ysabeelen inder kercken driuende soe grooten rouwe dattet niet te vertellene en ware. want sy hadde wel alzoe lief gehadt te steruene als te leuene, ende als sy wenens moede was. ende dat si sach datse emmers weder keren moeste tot haren vader den dolphijn. so sette sy haer seluen te vreden so sy best conste. ende streeck eensgancs den capellaen halen den man te voete, ende leydene in die kercke Ende terstont so ghinc die cappellaen haer vertellen hoe dat sij van menigen riddere gesocht wart. Doe sprac die schone vienne siende datter ghenen raet meer en was sy en moeste wederom thuyswaert keeren seggende. ganc henen segt den ridders dat ghi mi gheuonden hebt ende brengtse met v hier. ende hi dede also. Ende als die ridderen daer quamen groetteden sy viennen ende seyden haer hoe dat die dolfyn haer vadere alle die werelt dore haer liet suecken. Ende daer na begonsten sijse te troosten ende seiden haer toe. dat huer vadere haer niet mesdoen en soude. want hi sal so blide sijn als hi v sien sal dat hi sijns torens al vergheten sal. Ende mettyen ghinc sij te paerde ende leidde den cappellaen mede om dat hijse voer haren vader ontschuldighen soude. ende seyde hem hoe sij van haren lichame noch net ende suuer ware


Hoe ende in wat manieren dat die schone vienne wederom thuys quam tot haren heer vadere den dolphijn. ende hoe datse de cappellaen ontschuldichde


{==d2r==} {>>pagina-aanduiding<<}


{== afbeelding 	==} {>>afbeelding<<}
    

DIe hystorie die seit als vienna voir haren vader gecomen was, was hi seere tonvreden Niet te min. vienne viel neder met beide haer knyen ter aerden. ende sprac al wenende aldus Mijn geduchtighe vader ic sye ende bekenne wel hoe dat ick mi groteliken mesgrepen hebbe teghens v. dies ic hebbe seer groot mishagen. mer dwase minne heeft mi daer toe ghebrocht. dat ic hebbe moeten minnen den ghenen dies wel waerdich was gemint te werden vander meester vrouwen van al vranckerijke, gemerct die liefde die in hem is. want ick meyne dat in alle die werelt sijns ghelijck niet en is Ende oec ick vermoede wel dat ick nyet deerste en ben die bi sulcker manieren ghemist heeft. waeromme seer geduchtige vader ick ben in uwer ghenaden. wreecket ouer my tuwer ghelieften, also dattet my sij een castijement ende anderen een exempel. Niet te min: ick wille wel dat ghi weet ende swere v dat bij gode ende mijnre sielen dat ick van mijnen liue alsoe suuer ben als ick was den iersten dach doen ick van hier schiet Syet hier dese capellaen die mach v die wairheyt daer af segghen. Doe ghinc hem die capellaen vertellen, hoe dat sy met drie mans quam vanden welken deen een seer schoon ionc riddere was. die ic meyne dat int passeren ende doirliden van eender riuieren verdroncken was.
{==d2v==} {>>pagina-aanduiding<<}
ende die twee ioncfrouwen waren te minen huyse ende sliepen bi malckanderen. ende die ridder sliep bi mij. ende die twee ander mans sliepen inden stalle biden paerden Als sie dolphijn dese nieumare verstont was hijs te bat te vreden hoe wel hijs gheenen schijn en dede. ende gaf den cappellaen ghelt ende goet weder mede thuyswaert te keerene. Daer na nam die dolfijn viennen metter hant. ende leydese in die camer daer haer moeder van ongenuechten siec was. ende al daer straften sijse ende ysabelen mede. maer ysabeele seide hem, hoe dat vienne al noch so suuer was van lichame. als si was des eersten daechs dat sy van daer schiet Och sprack die dolphin. wat groter scaemten ende schoffiericheit hebt ghy ons aenghedaen alle die werelt dore. Ick gheloue v dat alle die ghene dyer ouer gheweest hebben selent becoopen. ende besonder die arghe ende quade verradere parijs die van alle dese wercken oersake is. mach ick hem emmermeer gecrighen ick sallen den honden doen verschoren. ende ghi twe en sulles niet af wesen sonder penitencie ende groot liden Doen sprack vienne al weenende. ic sye ende mercke wel dat ghi inden wille hebt mij vele zwaer lidens aen te doene. ende dat mijns leuens niet langhe wesen en sal. Ende daerom so zweer ick v in gansscher trouwen. dattet negeen man ter werelt en is. die ic so begere ende lief hebbe als den ghenen die ghi so dreyghet. want op hem hebbick ghestelt alle myn herte ende mijn ghedachte. sonder emmermeer af te laten. doet ghi mi corttelinghe aen mijn penitencie so vele te cortter mach mi myn doot wesen. want ick ben bereet doer hem ende syn liefte te steruene Mettyen so schoot die dolfin uter cameren seer onwerdelijc. ende beual datmen parijs vader in een quade gevanckenisse steken soude. Ende datmen hem alle syn goet name. ende datmen viennen ende ysabelen sluten soude in een camer ende datmen hem soberlijken teten ende te drincken gaue. ende daer warden sy langhen tijt inne ghehouden, maer al dat vienne droomde was van parijse Ende als sy gheraecte te sprekene met eduwaerde parijs gheselle bat sy hem dat hi woude vernemen na eenighe tijdinge van paryse. ende dat hijt haer liet te weten. Ende in deser manieren leyde vienne haer leuen in groter ongenuechten.

ALs vienne aldus een lange wile ghelegen hadde dachte die dolfijn dat sy voirtane ghenoech ghecastijt ware. ende ordineerde dat hise wt laten soude. ende gheuen haer eenen man. ende also stelde hise weder in haren eersten staet. des alle thof seer blide was. ende sonderlinghe eduwaert paris geselle Ende binnen cortten daeghen screef die dolfijn den graue van vlaenderen hoe hi sijn dochter hilijcken woude hem biddende dat hi hem raet daer op gheuen woude. want hijen daer mede belaste Ende hoe wel dat vienne uter ghevanckenisse was So en conste haer nochtans therte niet verlichten. maer bleef stedeuast in rouwen ende groten druc. om dies
{==d3r==} {>>pagina-aanduiding<<}
wille dat sy niet en wiste, weder parijs haer lief leuende oft doot was. Als die dolfijn dat aensach. so seide hi tot viennen aldus. o mijn lieue dochter hoe gelaet ghi v aldus droeue. doet v seluen vrede. want ic en dencke niet meer opt tgheene des gheschiet is. wes ghi van mi begheert sal v geschieden Doen antwoerde vienne die alsnoch parise haer lief niet vergheten en hadde. Eerweerde vader waer ick des sekere dat v verbij ware ende vergheten tghene des ghesciet is ick soude te bat te vreden wesen. maer ick houde sekerlick dat ghijs blijft ghedenckende. want ghi houdt alnoch ghevanghen ligghen heer iacob paris vader. die van alle desen wercke noch sake noch oecsuyn en is. gheliefde v my te doene de gracie als dat ghijen ontsloecht ende gaeft hem weder sijn goet, so soudic blide wesen Die dolphijn sprac dattet hem wel te wille waer, ghelijck sy seyde. Ende eensgancs dede die dolfin heer iacob ontslaen. ende hem syn afghenomen goet wederkeeren. des heer iacob seer blijde was. want hadde hijer yets langher in ghebleuen ghehadt. hi ware ghestoruen van gebreke. want hij en hadde niemande die tot hem sach dan alleen eduwaert. die welcke hem trooste ende te helpen quam so hi best mochte Vienne was seere blijde dat heer iacob ontslaghen was: nochtans alle haer verbliden ende vermaken was alleenlick als sij mocht spreken met eduwaerde van haren lieuen parise. ende also leydde sij haren tijt ten besten dat sy conste

ALs die graue van vlaenderen ouerlesen hadde den brief dye hem biden dolfijn gesonden was. inhoudende dat hij vienne sijnder dochteren die van xv. iaren oudt was, eenen man gheuen woude. Soe riet hij den dolfijn haer te gheuene enen van desen tween. te wetene tsheroghen sone van bourgoendien, die doe groten naem hadde in vranckerijcke. oft sconincs sone van enghelant Ende ontboet den dolfijn dat hi hem liet weten welck van tween dat hi liefste hadde. niet tegenstaende dien dat hem dochte dat shertogen zone van bourgoendien de beste ware voer hem. want hi den coninc daer aen groote liefde doen soude. Na vele handelinghen van desen. ende dat die dolfyn verstont dat thuwelijck van shertogen sone van bourgoendien sinen neue alder best aenstont So moeyde hem die graue dies huwelijcks so verre dattet volquam.


 ¶ Hoe ende in wat manieren dat parijs eduwaerde synen gheselle van synen state ontboet.


{==d3v==} {>>pagina-aanduiding<<}


{== afbeelding 	==} {>>afbeelding<<}
    

NV so houden wi op hier af meer te sprekenne. ende keren ons redenen weder tot paris die sijn leuen seer druckelic leyde in de stadt van geneuen die wijle dat men van desen huwelic tracteerde doer de liefde die hi te viennen weert droech. hij gedeech so deuoet ende oetmoedich teghens gode dattet een wonder was. ende also dat hem alle tvolc vander stadt lief gecrech ende hielden voer enen edelen man. segghende dattet daer sonder niet wesen en mochte hi en moest eens groot heeren sone wesen Parijs die creech seer groot verlanghen na viennen. ende hoe dattet met harer auentueren vergaen mocht wesen Ende ordineerde hieromme twee brieuen: den eenen aen synen vader. ende den anderen aen synen gheselle eduwairt. vanden welcken syns vaders brief luyde aldus
HArde lieue ende eerweerde heer vadere v ghelieue te weten hoe dat ic ben in groten dogen ende seer bedruct van mijnder crancker auentueren. ende also woen ic alleen te geneuen in een casteel beroeft van allen vruechden ende solaze der werelt. want al myn gepeys is te dienen gode ende onser vrouwen. ende en meyn niet dat ghi mi oec emmermeer sien sult. want ic wille gaen pelgrymagie alle die werelt dore. Ende oft gebuerde dat ic storue eer ghi mi weder gesaecht. so biddic v dat ic emmers niet steruen en moet in uwen euelen moet. maer wilt mi myn misdaet vergheuen.
{==d4r==} {>>pagina-aanduiding<<}
ende geeft my uwe benedictye. Ic bidde v dat ghi mynen lieuen broeder ende gheselle eduwaert in mijnen name ontfangen wilt. ende dat hy v sy gherecommandeert als zone in dye stede van my. also wel in uwe erflicheyt als in anderen dinghen. Die heylige geest sy met v. Ghebiet mij tot mijnre vrouwen moedere


 ¶ Dit is dinhout vanden brieue die hy seynde sijnen trouwen gheselle eduwaerde.

BEsonder lieue broeder ende vrient eduwaert. die crancke auentuere van parijs die werdt verladen met allen crancken geluck Ic paris groet v alsoe seer als ic mach ende can Ghelijck als wij pleghen malckanderen te scriuen brieue van minnen ende van ridderschapen. soe beualt mi nv te scriuene brieuen van bitterheiden ende van crancker auentueren. want helacen ick ongeluckich ben alleen in vremden landen, ende verdreuen van allen ghenuechten. peynsende dach ende nacht op die schoone vienne want ick duchte datse om mijnen wille sterflijcke smerte geleden heeft. Ende ick segghe v ouerwaer wiste ick int sekere datse om mijnen wille in alsulcken swaren verstranghen ende lijdene gheweest waer. ick soude my seluen bederuen. want ick ben weerdich daeromme alleene ende niemant anders te lidene. Ende hieromme soe bidde ick gode ende allen sinen heylighen dat syse doch behueden willen van allen quade. ende haer verleenen voerspoet in allen eeren ende goede. ghelijc sy wel ende sonder twifel weerdich is ende ick des beghere Mijn alder liefste broeder ende gheselle. tghene des ick beghere bouen alle dinck is ten eersten male dat ghi der lieuer viennen segghen wilt, hoe dat ick alnoch leuende ben te geneuen leyddende al dair mijn leuen in soe grooten drucke ende verdriete. dat ick duchte dat ict besteruen sal, om dat ick haren liefliken persoen deruen moet. ende dat mij mijn auentuere aldus cranckelijcken veruolcht Ende niet te min. bidt doch haer van mijnent weghen vriendelycken dat sijt my vergheuen wille alle tghene datse om mijnen wille so onverdientlicken gheleden heeft. och god weet mijn herte ende in wat tribulacien dat ick leue Nae dien dat gode ons voirnemen niet ghelieft en heeft, so behorent wi in paciencyen te verdragen. Ick bidde v dat ghi haer wilt seggen, dat sy gheenen man nemen en wille tot dat sye hoe dat ons auentuere eynden sal. Voerdane myn lieue broeder ende gheselle ick bidde v dat ghi mynen vader ende moeder vermaken wilt. ende dat ghi hem wesen wilt gelijc een sone. want gemerct die vrientscap die wi altijt tsamen gehadt hebben, so heb ic mijnen vader ende moeder ghescreuen dat sy in de stede van mi v nemen ende ontfangen willen voir haren sone. ende dat si v na hem haer erfghenaem maken willen Hierom bidde ic v mijn lieue broeder dat ghi hem gehoirsam ende onderdanich wesen wilt ende ghi sulles te bat hebben. Ende oft ghi mi bi auentueren wederom scriuen wilt soe bestelt den brief in
{==d4v==} {>>pagina-aanduiding<<}
mijns heer vaders huys. die heylighe gheest wil v behueden. Desen brief gaf hi eenen loopere die binnen cortten tyden in dolphinoys was. ende daer gaf hi desen brief al heymeliken den goeden riddere eduwairde Doen eduwaert desen brief ontfanghen hadde ende wiste dat paris leuende was. verblide hi hem so seere dattet niet en ware te vertellen Hi behielt den looper tsijnent op dats de dolphijn niet vernemen en soude Ende als hi sijnen brief ouerlesen hadde, so ghinck hi tot heer iacob paris vadere. ende seide hem hoe dat hi hem tijdinghe brachte van paris synen zone. Heer iacob en conste niet versaden den brief te lesen van groter genuechten Daer na als hi den brief tsynen passe genoech ghelesen hadde so badt hi eduwaerde dat hi hem int lange ouerscriuen woude alle tgheene dat hem na syn vertrecken ghebuert was: hier nae ghinck eduwaert totter schoonre viennen die hi seer droeuich vant peynsende op haren lieuen paris. haer segghende aldus. Eerwerde vrouwe hoe sijt ghi in desen punte. Ende vienne antwoerde Helaes ick hebbe wel redenen bedruct te wesen. want mijn herte blyft nacht ende dach peynsende op mijnen goeden ridder parijs. want ic niet en weet weder hi leuende oft doot is. na hem en lust mi niet te leuene. Woude mi onse heere god anders syn gracie doen dat ic mocht weten op dat hy noch leeft in wat lande dat hi wesen mach. op dat ic hem een luttel ghelts seynden mochte om te onderhoudene synen persoen. Doen sprac eduwaert. vrouwe wat suldi mij gheuen dat ic v van hem goede niemare segghe ende die warachtich Vienne antwoirde. bi mynder trouwen ten is gheen dinck ter werelt dat ick behouden mijnre eeren v daer voer weygheren woude. Doen seide eduwaert Siet hier eenen brief die hi my gesonden heeft Sy deden open. ende dien ghelesen hebbende. was sy so blide, dattet scheen datse gode onsen heere ghenaeckt hadde. Ende voerwaer die blijschap die si hadde in thertte, scheen haer wel int aenschijn Want sy noyt alsoe en gheliet syndert datse met parijse haren lieuen vrient ewech track. Ende als die blischap langhe ghenoech geduert hadde. so hiesch eduwairt den brief wederomme om parijse daer op antwoerde te scriuene Vienne seyde voerwaer mi ghelieft wel dat ghi hem antwoerde scrijft maer den brief moet mi wedercomen. Doen seide eduwaert. mijn vrouwe en hebt ghi mi niet gheloeft te geuene alle dat ic v heysschen soude. Iae ick sprack sy. Doe seyde eduwaert wederom. ick en wille niet anders dan dat ghi mi mijnen brief weder gheeft Sy antwoerde hem aldus Van nv voerdane en vermaent my niet van dien brieue. want ick v alsoe lief mijn leuen gaue. maer gelieft v yet anders te heysschene dat is my lief Ende hier na ordineerde eduwairt wederom eenen brief aen parijse in deser manieren



¶ Hoe eduwaert parise synen geselle antwoerde ouerscreef in de stadt van geneuen.


{==d5r==} {>>pagina-aanduiding<<}


{== afbeelding 	==} {>>afbeelding<<}
    

HArde lieue bruedere vrient ende gheselle. v vader ende moeder doen v seer groeten, die welcke doer v geleden hebben vele quaets ende groote pyne. ende bijsonder v vader die een lange wile inder gevauckenissen geweest heeft, ende so was hem afgenomen alle sijn goet. Ende bouen alle die suldi weten hoe vienne uter maten seer blijde was als sij verhoirde dat ghi noch leuende waert datz niet te scriuenne en ware. want alle hair vermaken stont alleen op eenighe tijdinghe van v te hoorenne. ende sij ghebiet hair tuwerts so seer als si emmermeer mach. ende si heeft groote begherte v te siene. ende bidt v dat ghi v niet ververren en wilt van hair noch van deser contreyen. ende dat ghi haer doch dicwille van uwen state scriuen wilt. Ende sy seyndt v enen wissel van .iij. dusent cronen daer ghy v mede vermaken sult, want alle haer hope staet op v Ende weet oeck dat mense inder gheuanckenissen ghehouden heeft een lange wile, maer gode lof sy isser weder vte. uwen brief dien heb ic hair laten sien ende oyt syndert soe heeft syen gehouden ghehadt. alsoe dat icken nie weder ghecrighen en conste. ende seide my datse lieuer hadde te verliesene alle tghene dat sy hadde. dan alleen dien brief Ende weet oeck dat die dolfyn tracteert van haer eenen man te gheuene, te weten shertogen sone van bourgoendien. ende hoept van dage te daghe dattet voert gaen sal Niet te min. na dat ghene dat mi vienne geseit heeft so en betrouwe ick hair nemmermeer datse eenen anderen man nemen sal dan v.
{==d5v==} {>>pagina-aanduiding<<}
daerom leeft blijdelicken op hope Myn lieue broeder ick danck v so seer als ick emmermeer dancken mach vander presentacien die ghi mi gedaen hebt V siele behoude god onse here. den welcken ick bidde dat hi v in sijn gracie nemen wille Doen dese letteren ghescreuen waren langdese eduwaert eenen lopere die terstont dese letteren droech te geneuen tot den ridder parijs

ALs hi desen brief gesien hadde ende dat hi wiste dat vienne gheuangen was geweest was hi te mael seer tonvreden ende vermalendide den dolfijn haren vader segghende aldus. O wreet ende onbekent vadere hoe heeft v herte dat connen gedogen te houden geuangen alsulcken edelen creatuere die vol is alre duecht. sij en is geen sake van desen stucke mer tis alleen myn werck. ende daerom behoor ic te liden ende niemant anders. och hoe en gaf dat god niet dat ic voer haer geuangen gheweest hadde. o schone vienne wat redenen hebt ghi doer mi also vele geleden te hebben Ende als hi hier na sach dat sy wederomme in haren iersten punte was. soe was hy te bat te vreden Ende doen hi den wissel vant die hem vienne seynde: huerde hi een schoon huis ende cleede hem rijckeliken ende maeckte kennisse ende vrientscap metten besten vander stadt also dat sij hem alle groote eere bewesen. ende altijt wies hem syn liefde te viennen waert. ende en was noyt maent sy en screuen malckanderen brieuen. dinhout vanden welcken te vele lanc waer al hier te verhalen.


¶ Hoe des hertogen sone van bourgoendien quam om viennen te trouwen


{== afbeelding 	==} {>>afbeelding<<}
    


{==d6r==} {>>pagina-aanduiding<<}

DIe historie die seit nv als die graue van vlaendren thuwelijck gemaect hadde. van des hertoghen sone van bourgondien so sette hi synen sone op te peerde met geselscape. ende dede den dolfyn te wetenne dat hi hem bereet maken soude van allen des hi behoefde. Als die dolphijn hoorde dat die ghene die hi so seer beminde comen soude. was hi bouen maten seer blide. ende dede bereeden seer grote costelicheden Hier binnen soe dede dye hertoghe van bourgoendien synen sone oec toe maken van peerden ende volcke, dattet schoone was ende genuechlik om siene Ende alsoe seynde hijen totten graue van vlaenderen dien ontfinc met grooter blischap ende weerdicheden twee daghen lanck gheduerende. ende daer na gaf hi hem mede synen sone ende seyndede also totten dolfyn. Ende als die dolphin haer coemste vernam soe dede hi grote cierlicheyt bereyden. Ende als sy quamen op een dachuaert na viennen so quam hem die dolphijn te ghemoete met vele ridderscaps ende ontfincse met grooter blyschappen. Niet te min. al eer die dolphijn bi des hertoghen sone van bourgoendien quam, so ghinc hi ende syn huysvrouwe in viennens camere seggende aldus O mijn schoon dochter. het heeft ghelieft gode onse heere dat ick ende v moeder vij. iaren lanc tsamen ghewoent hebben ghehadt. sonder dat wi eenige oorye vercregen. ende alst quam in .viij.ste iaer so verblide ons here god mit v daer alle onse herte op staet. want wy en hebben sone noch dochtere anders dan v. ende en verbeidender oec niet meer te hebben, anders dan doer v. So is waer gelijc het gode gelieft dat wi v willen versamen tot enen seer weerden huwelic dat ons vter maten wel behaecht. ende segghen v voerwair dat des conincs dochter van vranckerijc seer begeert heeft te hebben. den genen die ghi hebben sult. want god ons here die heeftem begaeft met soe vele duechden als in eenighen ridder wesen mach Ende zoe hebben wi bi den wille gods ende der maecht marien sijnre lieuer moeder gemaect een huwelic van shertogen sone van bourgoendien ende van v. ende bidden v hierom dat ghijer v toe gheuen wilt ende tselue huwelic van weerden hebben. Doen antwoerde vienne haren vader Eerweerde vadere ende heere ick weet ende bekenne wel waert sake dat mijn profijt ende weluaren niet en wair ghy en haddes niet ghedaen Mer niet te min al yst dat ic gecomen ben tot ouder om te mogen huwen. ende dat ic bi dien huwelijk vereerbaert soude wesen meer dan ic weerdich ben: so en sal ic my nochtans alnoch tot geenen huwelic geuen. hebben wi desen niet so selen wi op dat god wille ghecrighen enen anderen aldus goet oft beteren. Ende myn lieue vader en denct niet dat ic dit segge teniger ontscult. mer het is nu xiiij dagen dat ic seer qualicken ghestelt ben geweest van mijnen persone. ende dat hout mi dat ic in geenen dinghen ghenuechte genemen en kan. want ic hebbe geloeft gode genen man te nemen also lange als ic in desen punte ben: noch desen noch eenigen anderen Die dolfijn peynsde dat vienne dit wt scaemten geseit hadde ende also bleef hi haer daer met quellende
{==d6v==} {>>pagina-aanduiding<<}
mer sy en wouder haer consent in geenderwijs toe gheuen. want therte droech haer alleen tot parijse
Des anderdaechs smergens quamen shertoghen sone van bourgoendien ende sgreuen sone van vlaendren binnen der stadt van vienne. des de dolfijn seer verblijt was. ende maecten daer wel xiiij. dagen lanc groote feeste met danzen singen spelen ende andere genoechten. Ende duerende dese feeste bat die dolfijn shertoghen sone van bourgoendien. op dat hi gheen achterdencken hebben en soude waerom dat metten trouwene soe langhe vertoghen wert. dat hi hem doch niet en woude den tijt laten verdrieten want inder waerheit sprac hi mijn dochter is so cranck dat sy nauwelic gespreken en kan. ende als sy hier af hoorde. heeftet haer so vreemdt gegeuen dat si van scaemten heeft willen wesen wt hair camer. Des hertoghen soone die welcke dat van goeder trouwen was die geloofde dat lichtelicken Niet te min de dolphijn en hielt niet op noch nacht noch dach syn dochter te betreckenne tot desen huwelicke. Deen reyse met schonen woerden ende danderde reyse met dreyghen. maer emmers en const hise geenssints daer toe ghebrengen dat sij daer toe haer consent ghegeuen hadde
¶ Hieromme dedese die dolfijn leggen te watere ende te broode. maer des en baette al niet. want hoemen hieromme haer meer verdriets aen dede. hoe sij meer verharde in haer voernemen Als die dolfijn dit sach peynsde hij hoe hi shertoghen sone best wederom seynden mochte. want hij beduchte zeere dat hem dit werck ter oren ghecomen mocht hebben op dat hij daer langher ghebleuen hadde. Ende also gaf ende schencte hi hem seer proper iuweelkens die hi hadde. ende seide hem aldus Myn lieue sone v en sal niet meshagen tgene dat ic v seggen sal. mij dunct dat op dese tijt thuwelic tusschen v ende mijne dochter niet en sal voertgaen. Den wille gods so mi dunct es voerder dan mi wel past dat mi om uwen wille van goeder hertten leet is. Dit hoorende des hertogen sone van bourgoendien nam doen oerloef vanden dolfijn ende keerde wederomme tsynen lande waert. ende geloefde alsoe gheringe als hi vername dat vienne ghenesen ware dat hi dan wedercomen soude. om thuwelic te volbrenghen. gelyc die dolfijn ghesloten hadde.


¶ Hoe dat die dolfyn vienne dede gheuanghen setten om datse hair consent tot desen huwelic niet en geuen wilde.


{==e1r==} {>>pagina-aanduiding<<}


{== afbeelding 	==} {>>afbeelding<<}
    

COrts na tvertreck van shertoghen sone dede die dolphijn van groter omverduldichheit tot hem comen eenen werckman hem beuelende dat hi binnen den palaise maken soude een cleen duystere geuanckenisse. ende daer inne soe dede hi vienne ende ysabeele setten. ende beual dat men hem niet anders dan water end broot geuen en soude tot nootdorsten. ende also leydden die twee een wile haer leuen. niet dat vienne daerom haer propoest veranderde. maer haren wille wies haer dies te meer altijt tot parise haren lieue. ende altijt so vertroostede sy ysabeelen seggende mijn lieue suster en wilt v van deser duysternissen niet veruaren. Ick betrouwe mij in gode dat v noch hier voren vele duechden ghebueren sal. want voerwaer suster this redene dat ick wat lijde om den goeden ridder paris die welcke dat soe vele doer mi lidet ende aldus so troosteden sij deene den anderen


¶ Hoe dat shertogen sone van bourgoendien wt synen lande schiet omme te comen besien die schoone vienne

    ALs shertogen sone een wyle tsynen lande gheweest hadde, so wart hi op een tijt peynsende op die grote scoonheit van viennen. alsoe dattet hem verdroot dat hij al soe ghegaen was sonder viennen ghesien oft toe gesproken te hebben. ende nam
{==e1v==} {>>pagina-aanduiding<<}
voer hem dat hijse eens woude trecken besuecken Het ghebuerde dat hi sinen wech nam in dolphinoys. ende als doen track hi voerts in de stadt van viennen al daer hem de dolfijn met groter eren ontfinc Doen bat hij den dolphijn dat hi hem viennen woude laten sien hoe siec dat sij was. want hi des bouen alle dinc ter werelt begheerte hadde Als dit de dolfijn hoorde mercte hi dat hi hem sijn herte niet langher en soude connen verberghen. ende antwoerde hem aldus. mijn lieue sone, bi alle tghene des ick van gode houwende ben soe ghelooft mi dat ick gherne ghesien hadde dat dit huwelick voert ghegaen hadde. maer myne dochter en wilt op dit pas geenen man hebben, twelck dat my seer tonwille is om uwen wille. ende op dat ghij oeck moecht weten dattet niet en hout aen mij, soe gelooft my dat icse ye syndert na uwen vertrec van hier ghehouden hebbe in gheuanckenisse al daer sij niet anders dan water ende broot ghenut en heeft. Ende ick hebbe ghezworen dat sijer nemmermeer wt gheraken en sal, voer dat sy tot desen huwelijcken haer consent ghegeuen sal hebben. Aldus zo biddic v dat ghijs in gheenen ontdancke nemen en wilt dat ghijse nv niet sien en moecht. want ghi doch nemmermeer myssen en moecht groot huwelijck te doen. al waert dat v dit looghe. Doen antwoerde des hertoghen zone van bourgoendien. Eerweerde heere ick bidde v hertelicken in dien dattet mogelijcken is dat ickse doch spreken mach, eer dat ick vertrecke. Ick salse versuecken ende smeecken oft ickse omme gesetten conste Die dolphijn seyde dat hijer wel mede te vreden was. ende mettien soe seynde hi viennen sijnre dochter cleederen ende spise om haer toe te maken. wantse in tween maenden te voren noyt dan broot ende borne gheprueft en hadde. dair sy seer af gheflauwet was alst aen hair aensicht wel schinen mochte Als vienne vernam dat des hertogen sone van bourgoendien haer soude comen toespreken, sprack sy aldus tot ysabeelen hare ioncfrouwe. Mijn lieue suster besiet doch hoe mijn vader ende myn moeder mij van mynen propoeste wanen keeren. met desen cleederen ende met desen hoene. nemmermeer en ghelieue dat gode dat ick dat gedoe Na dien nam sij thoen vanden gheenen diet brachte ende seide hem aldus. na dien dat hem ghelieft met my te comen spreken. soe segt hem dat hy niet en come voer ouer drie daghen. ende op dat hi als dan comen wille dat hi dan met hem bringhe den bisschop van sinte laureys. Die bode droech dit aldus ouer haren vader ende moedere Ende doen nam vienne die twee quartieren vanden seluen hoene ende leyde die onder haer ocselen ende hielt die daer onder liggende tot datse wel seer stoncken Alst quam ten derden dage so ghingen die bisschop ende shertogen sone daer waerts. ende al daer comende deden si een traellievenster open soe datse viennen sagen Doen sprac shertogen sone tot haer wt compassien die hij hadde. O edele vienne. hoe wilt ghi aldus steruen. ia dair toe grotelijcken bij uwen schulden. En wilde
{==e2r==} {>>pagina-aanduiding<<}
ghy niet dat v vader mij v gegeuen heeft te huwelicke. ghi mesdoet ende sondicht zwaerliken met uwen verharde herte. en duchty niet dattet god op v wreken sal. doer uwe onghehoorsamheit die ghij bewijst uwen vader ende moedere Ic bidde u dat ghi my segghen wilt bi wat redenen ghi mij niet hebben en wilt Beduchte ghi als ghi bi mi waert dat ghi dan v niet en soudet geuen mogen om gode te dienene. Ick soude v wel ghelouen dat ghi soudt hebben uwe ghenuechte ende vrijen wille van alle des ghij moecht begheren. Hieromme biddick v dat ghi doch v seluen aldus druckelicken niet en wilt dooden Ende oft ghijs emmers om mijnen wille niet laten en wilt soe doetet omme uwes vaders ende moeders wille. die welke dat om uwen wille leuen in grooter onghenuechten. dat v met rechte deren soude
DOen vienne dit hoirde antwoerde sy, dat behouden synder weerdicheyt sij gehuwet was hoe wel sy niet en wiste wye haer ter herten lach. ende seide voirt. ick wil dat wel dat ghij weerdich sijt een vele grooter vrouwe te hebben dan mij. nochtans om den ghenen die ic begere soude ick al noch veel meer liden dan ick noch lide Ende daerom biddic v dat ghijer my niet meer af vermanen en wilt Ende oec ben ic aen mynen persone so qualic gestelt. eest dattet yets langher duert dat mijns leuens niet lange wesen en sal. gelijc ic v waert tameliken wel tonen soude. niette min ghi moecht my wat naerder comen op dat ghi mi te bat gelouen moecht. mettyen traden sy haer naerder ende vernamen alsdoe so quaden roec van vienne comende dat sij nauwelic en consten gedueren. dwelck quam van haren oecselen daer sy dye twee quartieren vanden hoene onder geleit hadde die al verrot waren Hier namen si van haer oerlof met groter compassien die si met haer hadden. ende seyden den dolphijn hoe vienne alrede half verrot was ende dat sy stanck. ende dat hem dochte dat sy niet langhe lenen en soude, ende dat haer doot scadelic ware. ouermits haer wtnemende schoonheit Ende mits desen nam shertoghen sone oerlof vanden dolfijn ende keerde wederom tsynen lande vertellende sijnen vader tgene dat hier voren geseit is. des alle die ghene diet hoorden groot lijden ende mededogen hadden
    ALs die dolfyn sach dat dat huwelic gescut was bi toedoen van synre dochter doe swoer hi datse nemmermeer daer vte comen en soude leuende. ten waer datse hem te wille ware. Ende also bleef sy menigen tijt in dat geuanckenis met grooten drucke ende gepeynse. ende hoe seer haer verlangede na tidinge van haren lieuen parise so en mocht haer dat niet gebueren Als eduwaert paris gheselle sach dat vienne in sulcken verdriet bleef leuende ende dat nyemant haer toe en dorste spreken so dede hi wt compassien die hy hadde met viennen een capelleken maken in een kercke die bi tpalays stont. ende die dede hi also holen ter zyden waert vanden palayse als dat hi aen tfondament vander geuancknissen quam. ende op datmens niet gewaer werden en soude soe en woude hi niet dat-
{==e2v==} {>>pagina-aanduiding<<}
mer meer aen hoelde Doen de cappelle volbracht was brac eduwairt tvoirseyde hol voert dore. ende maecte daer een schuyfvenstre daer hi viennen doersprac. Doen eduwaert alre eerst viennen daer doer sprac: was vienne so blide dat haer dochte dat sij vander doot ghenas. ende deerste datse hem vraechde was oft hi gheen tijdinghe en hadde van parijse. ende eduwaert antwoerde, dats niet langhe geleden en was dat hi van hem eenen brief ontfinc te geneuen gescreuen Doen seyde vienne al weenende. helaes wanneer selt wesen den dach dat icken eens sal moghen sien Ick ware te vreden dat onse heere god dan met my sijnen wille dade. want ic niet anders ter werelt en beghere Helas lieue brueder wat dunct v van mijnen leuen ende vander scoonder camer daer ic inne wone Ick gheloue voerwaer wiste parijs dat ick doer hem so vele lede, dat hem therte vermorwen soude van medelydene. Ende daer na vertelde sij eduwaerde tstuc ende die gheschiedenisse vander hynnen ende bat hem dat hijt parijse ontbieden woude. ende dat sij haer seer gheboot te hemwaerts ende oec datse gheen ander hope en hadde dan op hem. Achter dien tijt bracht haer eduwaert teten ende anders des sij behoefde. ende vertroostese voerdane meer so hi best mochte. Eduwaert die screef dit alle parijse int lange ende hoe sy van hongher doot waer en had dijs niet voersien Ende screef hem oec alle die manieren die vienne gehouden hadde met shertoghen sone van bourgoendien. ende datse niet en begeerde dan hem te siene, ende oec dat sy hem bat dat hij vter contreyen niet scheiden en woude. ¶ Als die edel paris den brief ontfanghen hadde van eduwaert. ende dat hi wiste dat vienne inder gheuancknissen lach, soe en was hij niet luttel mysmoedich eenssints om haer lidens wille: andersints om dat hi duchte datse van pynen aen eenen anderen soude moeten huwen doer dat swaer liden datmen haer aen dede. ende seyde. Ick sye wel dat ic niet ontvlieden en mach vienne en sal moeten ghehuwet werden. ende alsoe sal onser beyder liefde moeten scheyden. Helaes katijf wat sal mijns ghewerden. ick wille zo verre trecken dat ick nemmermeer tijdinghe van haer vernemen en sal. noch oeck sy van mij. noch weder begonste hij syn clachte segghende O gewarich god van hemelrijcke hoe en doedy mi niet die gracie dat ik dat lijden voer haer draghen mochte. O wreede fortune ongenadich vol van wreeden tormenten, wat heeft die schone goedertieren vienne ghedaen dat sy moet lijden so swaren penitencie. En waert niet redeliker ende behoorlijker dat ickt lede diet tquaet selue ghedaen hebbe, dan sy: dier gheen schult toe en heeft. voerwaer iaet


¶ Hoe parijs eduwaerde sijnen geselle den lesten brief. ende hoe hij hem beueelt dat hi doch viennen vertroosten woude die welke dat in grooten drucke ende lidene altijt was

    
{==e3r==} {>>pagina-aanduiding<<}


{== afbeelding 	==} {>>afbeelding<<}
    

ALs aldus paris sijn clachte gedaen hadde screef hi eduwaerde eenen brief hem doende te weten hoe hi so groten verdriet hadde om viennen die geuanghen lach. ende dancte hem seere vau synder goedertierenheit die hi hair bewesen hadde hem biddende dat hi doch haer niet vergeten en woude mer stedeuast helpen ende troosten Voertmeer screef hi hem hoe hi wt melancolien in vremden landen trock. ende dat hi also geen brieue meer en seynde. ende dat hy sijnre niet meer ghewaghen en woude dan ghelijc oft hy doot ware Als eduwairt desen brief ontfangen ende ouerlesen hadde. soe was hi soe vter maten seere bedrueft. dattet niet te segghen en ware. Ende terstont zoe ghinck hi tot paris vader ende moedere ende liet hemlieden den brief lesen. die daeromme soe rouwich waren datse hair sinnen meenden te myssene. Daer na seyt eduwairt der schoonre vienne der welcker dat so leyder tijdinghe was, dat en hadde gedaen het vertroosten van eduwaert. sy ware van rouwe ghestoruen geweest. Sij claechdet ysabeelen segghende na dien datse nemmermeer tijdinghe en verhoepte te hebben van parijs haren lieue. datse willich ende bereet was om steruen. ende nemmermeer en mocht sy op dese werelt genuechte hebben, ende hadde wel gewilt datse doot geweest ware. niet temin ysabeel en hielt niet op van haer te troosten


    

{==e3v==} {>>pagina-aanduiding<<}


{== afbeelding 	==} {>>afbeelding<<}
    


¶ Hoe paris te venegien tscepe ghinc om te besueckene theylich graf

EEnsgancx na desen sciet paris van geneuen ende toech na venegien al dair hi met synen knecht tschepe ghinc ende quam alsoe in alexandrien. al daer hij een wijle bleef. ende liet hem die wijle onderwijsen van den wech te iherusalem waert ende ten berge van caluarien niet te min. al eer hi den wech bestont so leerde hi eerst spreken zarazijns. ende als hi dat conste soe nam hi den wech met sijnen knechte na indien ende van daer voert nae pape ians lant. al daer hy oeck eenen langhen tijt wonende bleef. ende als hem den baert lanc genoech ghewassen was. so nam hi oec het habijt ane van dien lande, met gaders hair luder manieren ende costumen. hebbende nochtans altoos goet vast ghelooue in onsen here ihesu cristo. ende in die gloriose maget marien syure lieuer moedere Hier na quam hem te synne dat hi woude trecken besoecken theilich graf in iherusalem om syn bedevaert mede te volbrenghen Als hi te iherusalem comen was keerde hi hem mit allen tot deuocien. ende badt stedelick onsen lieuen heere dat doer die verdiensten synre heyligher passien, hi hem verleenen woude behoudenisse synre sielen ende vertroostinghe inden lichame. ende also bat hi oeck voer vienne. hij schiet doen van daer. ende
{==e4r==} {>>pagina-aanduiding<<}
als hi quam onder den soudaen so wart syn ghelt vast sober. ende alsoe huerde hij aldaer een huus ende bleef daer een luttel tijts woonende in drucke ende verdriete ende te meerder so was hem syn lijden als hij dandere sach groote heerlicheden bedriuen ende dat oec laten moeste doer faute van ghelde
¶ Het ghebuerde eens op een tijt als parijs buiten ghinck hem vermaken. dat hem te ghemoet quamen des soudaens valckenaers die van vlieghens quamen. die welcke al daer hadden eenen siecken valcke. ende het was die selfde valck die de soudaen alder liefste hadde. Paris die vraechde hem waer dat hij sieck was. maer sy seiden dat sijs niet en wisten Parijs die aensachen bat. ende ghesien hebbende seyde hy hem hoe dat die valck inder waerheit geen drie daghen leuen en soude sij en daden dat hy hem riet. ende op dat hij daer mede niet en gheneset, soe en sal hi nemmermeer ghenesen. Doen seyde hem die valckenaer. Ick bidde v helpt mij gheraden hoe ick hem helpen mochte. Ic versekere v het sal v ende mij stade doen want dye soudaen verloos hem alsoe lief een van sijnen besten steden als desen valck. Doen so ghinck paris eenre hande cruyt suecken ende gaft den valckenare ende seide hem dat hijt den valck aenden voet bonde. ende metten gange was den valck ghenesen ende alsoe ghesont als hij oyt was. van dwelcke dat de soudaen met allen blijde was. ende ter saecken van desen so maecte hi den valckenare een groot heere in sijn hof Doen de valckenaer dit aensach ende dat hijt hadde doer parijse soe dede hi hem vele vrientschappen. ghelijck ofte sijn broeder geweest ware. ende bracht hem in die gracie vanden soudaen: alsoe dat hi in sijn hof ontfanghen waert. ende dair begracijde die soudaen hem soe seere dat hi hem gaf een groot officie ende hielten in grooter eeren

Nu suldy weten dat in dien tijden een heylich paus regneerde die gheheeten was innocensius. die wart van auyze dat hij een cruusvaert leggen woude teghens die ongheloouighe. op dat den naem gods te meer gheeert soude worden ende verheuen. Ende hieromme so wart ghehouden grooten raet onder die cardinalen ende prelaten. ende dit perlament ghehouden sijnde. ouerdroeghen sij datmer den coninck van vranckerijcke af scriuen soude. ende oeck den anderen kerstenen coninghen hertoghen grauen ende ander groote heeren.



¶ Hoe ende in wat manieren dat die dolfijn totten coninck van vranckerijcke coemt. ende hoe dat hem die coninck seyndt om ouer dmeer te trecken ende te bespiene tlant vanden soudaen 


{==e4v==} {>>pagina-aanduiding<<}


{== afbeelding 	==} {>>afbeelding<<}
    

DIe coninck van vranckerijke als hi ontfangen hadde des paus brief van stonden aen so ontboet hi den dolfyn van viennoys dat hy met hem quam spreken. ende als hy ghecomen was, seyde hi hem. heer godeuaert wij hebben v ontboden want wi v houden voer een vanden vroetsten van onsen houe, ende oeck so sydi van onsen bloede. Hierom wilt weten hoe onse heilige vader die paus ons ghescreuen heeft dat hy een cruusvaert leggen wilt teghens die ongelouige, dair wi ter eeren gods dencken te wesen. Niet te min wi hebben ghedacht dat ghi daerwaerts gaet. ende bidden v daerom dat ghi ter eeren gods den last aenverden wilt Doen antwoerde hem de dolfijn Ick ben bereet heere v te belieuene met goeder herten. maer hoe dat ick mochte ghelijden doer die sarazijnen dat en weet ick niet. want vernamen sy enichsints daet ick daer quame omme haer lant te bespiedene. nemmermeer en mochtick quader doot ontgaen. op dat my god onse heere daer voren niet en behoedde Doen antwoirde die coninck aldus. ghi ende alle v geselschap moecht daer vrielijck verkeeren in pelgrims habijten. ghij weet doch wel datter deerste niet en is dat die kerstenen al daer ghegaen syn. Hieromme soe bidde ick doer die name ons heeren ihesu christi dat ghy
{==e5r==} {>>pagina-aanduiding<<}
daer wilt gaen. ende neemt met v van onser ridderschappen also vele als v belieft Als die dolfijn aensach den goeden wille vanden coninck. ende dat hi van stonden ane moest reysen soe sende hi brieue tsyner huysvrouwen. hoe dat hi toech ten heylighen lande in iherusalem dye heylighe plaetsen besueken ende de pelgrimagyen. ende bat haer datse dlant wel bewaren soude. ende datmen viennen emmers niet wt en liet. voer dat hi weder quame want hi dachte corttelinghe daer weder te sijne


    
¶ Hoe die dolfijn ter zee ghinc op weghe van iherusalem.

NA desen ghinck die dolfijn tschepe ende passeerde doir syrien ende damasco tot iherusalem, ende doersach dat lant herde wijsseliken ende liet hem vanden pelgrimmen vast onderwisen sonder dat hi ontdeckte wat syns sints was Niet te min enige quade kerstenen die daer waren ghingent den soudaen verbootscapen, omme alzoe bij dien ghelt te ghecrighene Doen dit de soudaen wiste. en maecte hij dair af gheen werck alst scheen. maer heymeliken al stille zwyghens dede hi besetten ende oeck bewaren alle die plaetsen dair die pelgryms van costuymen pleghen te lijdene. alsoe dat bi dien die dolphijn ende alle sijn geselscap geuangen worden. teender plaetsen die welcke dat gheheeten was ramon niet verre van iherusalem. ende doe werdde die dolfijn terstont ghevuert voer den soudaen. dye welcke ordineerde datmen pynighen ende tormenteren soude. Die dolphin dit siende. bat dat men hem doch niet tormenteren en woude, hi soude hem die gerechtighe waerheyt daer af segghen. ende ghinck doen alsoe den soudaen vertellen. hoe dat die paus op geleyt hadde een cruusvaert teghens hem lieden ende dat hij daeromme gecomen was omme dlant al daer te verspiedene. Als die soudaen dat hoorde geboet hy dat men hem terstont vueren soude in alexandrien. in een harde gheuanckenisse ende datmen hem niet anders en gaue dan water ende broot. men soude die wile ordineren om hem alsucken quaeden doot aen te doen. datter alle dander exempelen aen nemen mochten dyer quamen om dlant te bespiedene. Doen wart die dolfijn ghevuert in alexandrien ende geset in eenen stercken torre. aldaer hi met wachters inne bewaert wart. ende aldaer leydde hi een wijle dat leuen seer allendelicken. ende en meynde nemmermeer leuende van daer te gheraeckene. Die paus ende de coninck van vranckerijcke arbeydden seere om hem wederomme moghen te ghecrijghene met schatte ende goede. maer ten mochte al gheen stade doen. want die soudaen bleef daer stedeuast bij. dat hijen so wt rechten woude datter hem alle dandere aen spieghelen souden. die daer comen wilden sijn lant te bespiedene.


Hoe dat parijse die in babilonien was twee minderbrueders te gemoet quamen. ende seyden hem hoe die dolfijn gheuangen lach in alexandrien dwelc hem verwonderde 


{==e5v==} {>>pagina-aanduiding<<}

NV soe keeren wi weder tot parijs dye hier af niet en wiste. Paris was te babilonien ghelijc ghi bouen ghehoort hebt Soe ghebuerdet dat bi auentueren twee minderbroeders die haer pelgrimagie deden passeerden ende leden doer babilonien ende bleuen al daer besiende den staet vanden soudaen ende syn macht. want hi hem doe al daer hielt met grooter mogentheyt. Dese twee minderbrueders waren van deser syden des meers. ende quamen bi gheualle parijse te gemoete. ende hi groettese ende vraechde hem na nieumare van herwerts ouer seggende aldus. ic hebbe horen seggen hoe ghi kerstenen hebt eenen paus die machtich is. ende veele meer ander coningen ende grote heren van groten steden ende casteelen, my geeft wonder hoe ghi luden gedoecht dat wi die van uwer wet niet en syn besitten theilich lant dat v doch toe behooren soude na dat ghi segt. Als die twee minderbroeders aldus hoorden spreken parijse antwoerde deed van hem in sarazijnscher talen want sij waenden dat hi van dien lande geweest ware Voerwair ick gheloue wel dat ghijt moecht hebben hooren segghen. dat aen gheen syde des meers vergadert waren groote menichte van volcke van wapenen, om te comen herwaerts ouer, om des wille dat onse heilighe vader die paeus hadde doen legghen een cruusvaert. Ende binnen der wylen dat hem dat volc vast vergaderde so seynde die coninck van vranckerijc dye de machtichste van vranckerijcke is herwaerts eenen seere edelen baroen die gheheeten was dye dolfijn van viennoys om te besuecken die landen van herwaerts ouer. ende als hi hier binnen tslants was soe dede de soudaen besetten die plaetsen daer die pelgrems te passerene pleghen. ende van stonden ane wart hi aengetast ende geuanghen in een stadt die geheeten is ramon. ende deden daer na vueren in alexandrien ende legghen in een quade gheuanckenis daer ick meyne dat hi lange in ghestoruen is. ende also wart dat werc ontdect Doen vraechde paris hoe dye heere gheheeten was. Die broeder die antwoerde hoe hi den name hadde heer godeuaert dalenson dolfijn van viennois Ende als paris dat hoorde was hi te male seer verslaghen. hoe wel dat hi des niet en baerde: mer hi peynsde dat syn auentuere eens beter werden mochte. Doen vraechde hi hem voert na vele meer ander dingen. ende seide hem hoe hi op een ander tijt noch meer met hem spreken soude. ende vraechde hem waer sy waren ghelogeert. dwelcke sij hem niet gherne en berechten. want sy duchteden dat hijt meer om harluder gevraecht hadde den anderssints

ALs parijs dus vanden broeders ghescheiden was zoe ouerleyde hi bij hem seluen hoe hi in alexandryen comen mochte den dolfyn te siene. ende hoe hi hem vter gheuanckenissen helpen mochte. Hi wart van rade dat hij ghinck ter herberghen
{==e6r==} {>>pagina-aanduiding<<}
vanden minnerbrueders. ende namse mitter hant. ende leyddese spacieren doir de stat sprekende van menegerley dinghen. algader in sarazijnscher talen Doen seide hi hem ten lesten hoe hi grote begerte hadde te sien den kerstenen ridder die in alexandrien was, op auentuer of hi hem yet helpen mochte. wilt ghyliede tot daer met mi gaen. ick gheloue v te doen goede chiere sonder dat v yets wederuaren sal. ende daer aen en twifelt niet Die broeders en wisten van anxste hier op watte tantwoerden. nyet te min. op dbetrouwen dat sy te gode waert onsen heere hadden. gheloefden sy met hem te gaen al souden syer oec om steruen. Sy baden gode metter hertten dat hi hem gracye verlenen woude den dolfijn vte te helpen Parijs was blide vander antwoerden vanden broeders, want hy en meynde den dolfijn niet ghesien te hebben. maer om te sien deynde van sijnre auentueren. met dien schiet hi van hem. ende ghinck tot des soudaens valckeneer waert. daer hi groote kennise aen hadde. ende seyde aldus. Here ick danck v wt alre mijnder herten van uwer duecht die ghi mi ghedaen hebt V ghelieue te weten hoe dat ic op ghenomen hebbe te reysene in alexandrien. ende ick gheloue v dat doer dye liefde die ic tuwerts hebbe dat ic niet langhe vertueuen en sal weder te keerene Ende om des wille dat ick in dit lant onbekent ben. so biddic v dat ghi mi wilt doen hebben een mandement vanden soudaen. biden welcken hi beuele ende ghebiede datmen my vrijdelick doer alle sijn landen laet lyden ende passeren. ghemerct dat hem niemant te seere wel bewaren en mach vanden quaden volke. ende dat ghi my voerdaen ghebieden wilt in de goede gracie van mynen heere den soudaen Eensgancs so ghinck die valkenaer ten soudaen waert. ende dede hem open parijs requeste. van stonden ane soe beliefdet den soudaen segghende dat hem tvertreck van parijse seere leet was. waert dat hi in syn hof blyuen woude hi souden maken een groot here Doen seyde die valckenaer. Lieue geduchtyghe heere hi heeft my gheloeft in cortten tiden weder te keerenne. Die soudaen dede het mandement maken ghelijc paris dat begheerde. beuelende alle sijnen heeren officieren ende ondersaten van steden plaetsen ende casteelen dat sy hem bewesen alle eere ende alle sijne behoefte. sonder daer af gout seluer of yet anders van hem te nemene. Doen gaf de soudaen parijse seere costelijcke cleederen aen van goude ende syden. ende oeck soe gaf hi hem schats mede om vele ende bat hem dat hi also gheringhe wederkeren woude als hij mochte. ende als dan gheloefde hi hem te maken een groot heere Ende mettyen dede hi hem langhen het voerseide mandement. dwelcke dat mit sijns selues hant gheteekent was ende beseghelt met synen seghele.


    

{==e6v==} {>>pagina-aanduiding<<}


{== afbeelding 	==} {>>afbeelding<<}
    

    
¶ Hoe paris mitten twee broederen in alexandrien toech al dair hi van den admirael seer minnelick ontfanghen wart

    ALs paris alle dese dingen hadde. ende voerts oerlof genomen hadde aen thof so ghinc hi henen metten twee broeders in alexandrien Ende alsoe schiere als hi daer was soe toechde hi sijn mandement den admirael. dwelcke als hi ghesien hadde boet hem eere ende reuerencie. ende dede hem een schoon huys ghestoffeert van alle des hem behoefde Ende insghelijcks dede hi den broeders oec een. Die admirael quam alle daghe parise besuecken om hem gheselschap te houdene. ende soe reden sy omme de stadt. ende om deswille dat paris soe costelicken gecleet was dede hem elckerlick reuerencie ende eere segghende dat hi eens groots heeren sone wesen moeste. Op een tijt als sy alsoe reden doer die stadt, leden sij verbi den toren daer die dolphin inne geuanghen lach. Doen vraechde paris den admirael. wat torren dat dat was die soe schoon scheen Die admirael antwoerde hem dattet was een verueerlic gheuanckenis. daer inne dat die soudaen geuanghen hout eenen groten here ende baroen vten lande van ouer tmeer. die welcke dat gecomen was al daer omdlant te bespiedene. Doen seide parijs ick bidde v laet ons doch dien gaen be-
{==f1r==} {>>pagina-aanduiding<<}
sien. gheerne seide de admirael. mettien traden si van haren perden ende ghingen in die geuancnis: ende als paris den dolfijn sach iammerde hem sijnre grotelijc doer het lijden dat hi aen hem sach Paris vraechde dien wachters wat mans dattet was, ende si antwoerden hem hoe dattet was een groot baroen wt franckerijc Doen vraechde parijs oft hi gheen sarazijns en verstont. ende si seiden hem neen. mer woude hi hem toespreken sy souden hem wel trosmans genoech halen. doen antwoirde paris dat hi op een ander tijt wel weder comen soude hem ondervragende nader lande van ouer tmeer Ende also bat hi den admirael dat hi den wachters seggen woude dat sijer hem toe lieten gaen als hi daer quame. ende dat geschiede. Ende namen mettyen verlof vanden wachters. Binnen cortten dagen quam paris daer weder ende brachte met hem den brueder die sarazijns spreken conste Ende als sy daer binnen waren, hiet hi den brueder dat hiem heusschelicken groeten soude. niet wetende die selue broeder dat paris franchois verstont. Doen seide die broeder totten dolfijn hoe die heere al dair gecomen was om hem te visiteren. ende dat hi die kerstene seer lief hadde ende dat hi wel was inde gracie van den soudaen. ende gheloofde hem alsoe wel als enigen man in sijn lant. ende in deser manieren vraechde die brueder den dolfyn vele voir den persoen van parijse. ende seide hemwaert dat hi hem yewers aen liefde doen mochte dat hijt gherne doen soude
ALs die dolphijn alsoe hoorde den religieux spreken vten naem vanden sarasijne verwonderde hi hem seer. biddende onsen heere dat hi hem int herte seynden woude dat hi doch vter geuanckenissen geraken mochte Paris die seer verlangede nyeumare te hooren van vienne. seide den broeder dat hi den dolfijn vragen soude ofte hi wijf ende kinder hadde Doen begonst de dolfin te screyen ende antwoerde hem hoe dat hy een wijf hadde ende een dochter die gehouden was voer die scoonste van al vranckerijcke. die welcke hi geuanghen hielt. om deswille datse ghenen man nemen en woude. Doe begonste paris hem te troosten doer den mont vanden bruedere segghende dat hi goede verduldicheit hebben woude in sijn liden, ons heer god souden noch wt helpen alsoe dat die dolfijn blide wert ende van herten verlicht. ende was schade sprac hi totten broedere diet woert vuerde dat paris gheen kersten en was. ende bat onsen heere dat hi hem dyer duecht loonen moeste. ende also schieden sy wel ghetroost van malckanderen. Doe seide paris den wachters hoe hi in den gheuanghene so vele vermakens geuonden hadde. dat hi dicwil weder comen soude al dair clappen ende couten. die wachters seiden dattet hem wel te wille waer ende so schieden si van daer Paris seide nae desen den brueders wistick dat ic uwer versekert ware ende mi op v betrouwen mochte. ick soude wel meynen desen geuanghen vter geuanckenisse te helpen. als die broeders dat hoorden verwonderden sy hem seere. ende antwoerde aldus. Bij der trouwen die wi onsen heere god schuldich syn. wi verclaren v dat. dat ghi daer aen gheen twifel hebben en dorst. ende bi also dat ghi des wille hebt. latet ons
{==f1v==} {>>pagina-aanduiding<<}
proeuen maer dat bedectelick. ghij siet doch wel hoe dat hi daghelicx ghewacht wert. Doen seide paris. ic weet daer toe goeden raet. mer ierst behoeft ons twe dinghen. eerst dat ghi beyde met mi gaet Dandere dat hi my van mynre leeftochten besorghe eerliken so wanneer ic in zijn lant ben. mer ick beduchte mi als ic hem wt ghehulpen hebbe ende dat hi in sijn lant comen is. dat hijs mi negheen houden ende sal noch mijnre gade slaen. Ick en kan gheenreleyde werck noch neringhe. ende also waric qualic geraect. hierom willic mi des versekert hebben. ende dat hi mi gheue een ghifte van die ic hem eysschen sal. als wi in sijn lant wesen selen Ende mits desen sal icken verlossen. ende laten om sijnen wille myn lant. nochtans dat ghy moecht sien in wat state dat ick ben
DEs anderdaechs quaemen paris ende die twee brueders in de gheuancknis. ende die brueders verrekende alle dit den dolfijn, ende als hi dat hoorde. docht hem dattet onse heere god daer geweecht hadde. Ende seyde aldus. ic dancke desen sarazijn menichfout van synen goeden wille die hi te mijwaert heeft. want ic hem noyt dienst en dede. daerom dat hi dit doer mij doen mochte Niet te min. eest gods geliefte dat hi mij hier wt helpt. ick ben bereet te zwerene opt lichaem ons heeren ihesu christi. dat also gheringe als ic in mijn lant van hier gecomen sal syn. dat icken houden sal in meerderen state dan hi hier is. Ende ick consentere dat hi met mijnen lande sijnen wille doe. want tis mi genoech dat ick den cost hebbe voir my ende mijn wijf. ende daerom willic al doen des hem gelieft. ende dit segt hem van minen twegen Doen ghinc die broedere dit parijse vertellen Doen begheerde parijs dattet de dolfijn zweren soude op dlichaem ons heeren. op dat hijs te bat versekert ware. Die dolfijn dede alsoe. Ende om parijse te bat te contenteren nam hi dat sacrament inne sprekende aldus. dat dat wesen moeste tsijnre verdoemnissen. bi alsoe hi hem niet en hielde alle tghene des hi hem geloeft hadde, so wanneer hi in sijn lant quame. Als dat also ghedaen was. ghinghen paris ende die twee minderbroeders tot opt water. om te besiene ofter gheen schepe en waren, die aen dese sijde vanden meer wesen wilden. ende bi auentueren ende groten gheualle vonden sy een schip Sij spraken den patroen toe ende gheloefden hem duisent gouden besanten. waert dat hi huer vijf personen ouer vueren woude. Die patroen dat hoorende seide dat hijs te vreden ware. maer dat si hem deen helft gereet gauen. Doen seide hi voert. mijn heeren Ic biddu dat ghi v spoedet want vonden ons die sarasijnen van desen lande wi warender allegader om doot Doen seide paris dat hi hem bereet maken soude want hi van dien auonde ter middernacht comen soude. met desen keerde paris weder omme metten twee brueders tsijnen logise waert. ende dede bereet maken seer costelicke spyse. ende die beste wijn die hy wiste te ghecrighene. ende voert des dair meer toebehoorde



    

{==f2r==} {>>pagina-aanduiding<<}


{== afbeelding 	==} {>>afbeelding<<}
    


Hoe die dolfijn bi paris verlost wert wt der gheuancknisse in alexandrien

ALs dit ghereet was ghinc paris biden wachters vander geuanckenisse ende seide aldus Mijn heeren ick dancke v vter maten seer van uwer goeder duecht die ghi mi gedaen hebt Ic wil vertrecken van hier wederom te mijnen heer weert den soudaen. Maer ic wil eerst desen auont met v eten ende bat hem dat sijs hem niet weygeren en wouden. Het dochte hem goet. ende paris ghinc seynden om de spyze. ende alsoe schiere als die gecomen was zo ghingen sy tsamen eten. Dair droncken hem die wachters allegader so droncken. mits dat sy niet ghewoen en sijn wyn te drincken, datse ontslaep vielen. ende sliepen also seer vast dat sy niet en hoorden wat datmer dede Als paris dat sach so hiet hi den broeders datse den geuanghenen vten yzere slaen souden. ende dat sy die gheuanckenisse open daden. ick salder op wachten sprack hij ofter yemant ontspringt ende dien sal ick ter stont dooden. Doen begonsten die brueders den dolfijn vastelic te ontyseren met grooten anxte biddende onsen lieuen heere dat hy hem helpen woude. Doen hi vten yser was ghinghen sy hem cleeden al ghelijc eenen sarazijn. Daer na doode parijs alle die wachters deen nae dander op datse hem niet veruolghen en souden bij alsoe dat sij ontwaect wardden.



Hoe dat de dolfijn ende paris metten twe broeders tschepe ginghen


{==f2v==} {>>pagina-aanduiding<<}


{== afbeelding 	==} {>>afbeelding<<}
    

HIer na quamen de dolfijn paris sijn knecht ende die twe brueders ter hauenen ende eensgancs ghingen sy tscepe ende hieuen tseyl op. ende voeren henen also dat si binnen cortten tiden quamen te leuan, dat doen kersten was ende daer tradt de dolfijn wt om deswille dat hi al vermoeyt was so vander see so vander gheuanckenissen daer hi wt quam. ende al dair leende hi gelt daer sy mede quamen in cypren al daer een coninc was die in des conincx hof van vranckerijcke ghewoent hadde. die welcke als hi hoorde dat die dolfijn van viennoys quam, ghinc hi hem tegens biddende hem hertteliken dat hi woude comen logieren in syn palays. dwelck die dolfijn dede. des de coninc seer blide was. ende deden malckanderen grote chiere wantse deen den anderen in des conincx hof van vranckericke dicwille gesien hadden Daer na ghinc hem die coninc vragen van synder auentueren daer op dat de dolfijn al int lange vertelde Ende van blischapen bedreef de coninc grote feeste ende ontfincken seer weerdichliken met grote bliscapen also lange alst hem beliefde. Doen de dolfijn een wile daer gheweest was nam hi verlof vanden coninc hem danckende van synre goedertierenheit Als de coninc emmers sach dat de dolfijn emmers ewech woude scanck hi hem scone ghiften ende dede toemaken twe galeyen met volke van wapenen daer hijen mede dede geleiden ende alst god woude so viel hem den wint mede. also dat sy binnen cortten tijden quamen in aiguemorte



{==f3r==} {>>pagina-aanduiding<<}


{== afbeelding 	==} {>>afbeelding<<}
    


Hoe dat de dolfijn ende parijs vanden volcke van vranckerijc met groter bliscap ende eeren ontfanghen waren

ALs de dolfin aengecomen was in aiguemorte was de tijdinge in dolfinoys ghelopen. waerom hem alle die ridders aldaer wapenden ende toemaecten. ende reden den dolfijn te ghemoete al tot in aiguemorte. ende aldaer ontfinghen sy hem met groter eeren Ende also reysden sy voert tot datse quamen te viennen in viennoys. al daer tvolc van groter blischappen xv. dagen lanc feeste hielden die wtnemende groot was Parijs en veranderde syn abiten net. ende en liet hem in geenrewijs kennen. mer hi ghinc dagelicx ter missen ende behielt sinen bairt ende tvolc dede hem bi beuele vanden dolfijn also vele eeren. dat hijs hem seluen scaemde Hier na een luttel tijts dede de dolfijn parijse vraghen om genoech te doen van synder beloften oft hi hebben woude de heerlicheyt van synen lande, want hi al bereet was hem te quijten zijn gelofte. Paris antwoirde. dat hi zijn lant selue behielde, het ware hem genoech Doen dede de dolfijn hem vragen oft hi woude hebben vienne synre dochter tenen wyue. Paris dede hem dair op seggen ter antwoirden. dat hi dat wel woude op dattet hem gheliefde Ende also ghinghen sy tot viennen, ende bi hair comende. sprack die minderbroeder eerst aldus. Mijn vrouwe. ghy weet wel dat mijn heere v vader langhen tijt gheuanghen geleghen heeft, al daer hi noch wa-
{==f3v==} {>>pagina-aanduiding<<}
re gheweest, en hadde ghedaen god ons heere ende dese man. dien wt dyer grooten perikel geholpen heeft in vreesen sijns lijfs ter liefden van uwen vader. soe suldi weten. hoe wel ghy uwen vader alle ghehoorsamheyt schuldich syt. dat v vader v bidt dat doir alle die liefde die ghi hem emmermeer doen moecht, uwe gheliefte sy desen sarasynschen man te trouwen teenen man. ende hy sal v alle v mysdaet vergheuen die ghi oyt tegen hem misdaen hebt. aensiende in desen, dat v vader desen man eeuwelijc schuldich is onderdanich ende gehorich te wesen Als vienne den brueder aldus hadde hooren spreken antwoerdde sy hem aldus. Die bisschop van sinde laureys die hier tegenwoerdich in stadt is. weet wel dat ick ouer langhe tijden wel gehuwet ware gheweest op dat ic hadde willen huwen, daer mijn vader meer eeren af ghehadt soude hebben dan van desen sarazijn. Want shertoghen sone van bourgoendien soude mi ghetrout hebben gehadt. hadde ict willen consenteren. mer ons heere god heeft my gestelt in alsulcker crancheyt als dat ick op dese werelt niet langhe leuen en mach ende alle dage verswaert my dat ende ben alrede half verrot. wair omme wilt mynen heere vader seggen dat hi mi doch houden wille ouer gheexcnseert. want ick gheenen man nv en wille Die dofijn hiet den broedere dat hi dit den sarrazijn segghen soude Dit horende paris hadde hi duchte te verliesene de liefde van vienne. ende ghinc metten broedere ende metten bisscop van sinte laureys tot hair in de gheuanckenisse Ende als hise also gestelt sach hadde hi groot lijden met hair ende dedese biden broeder groeten. ende sy dancten seere Doen dede hi den broeder haer segghen aldus. Mijn vrouwe ghij weet wel dat ic uwen vader wt den geuangenissen geholpen hebbe. dat v billicx lief wesen soude, ende waere alnoch daer, en hadde ict ghedaen. ende vergheeft v al des ghy oyt teghens hem misdaen hebt. ende bidt v dat ghi my teenen man nemen wilt ende wil dat wi sijn heeren van dolfinois Hieromme bidde ic v dat ghy noch ick dese eere niet en verliesen. Ende al en ware des niet so soudi billicx uwen vader ghehoorsam wesen. Doen antwoerdde vienne den brueder in de persoen van parijs Ic weet wel dat ghi mijnen vadere vter gheuancknissen geholpen hebt ende dat sal v mijn vader wel loenen dat ghijs v niet beclagen en sult Ic bekenne oec wel dat ghi een man syt van groter geboirten ende dat ghi wel werdich sijt vele meer der vrouwe te hebben dan my maer die bisschop van sinte laureys die hier inder stadt tegenwoerdich is weet wel dat om der siecten wille daer ic inne ben ic niet langhe leuen en sal. Doen antwoerde paris bi monde vanden brueder dat om des wille dat hi sarasijn was sy hem also wederleyde. Ick beloue v sprack hy dat ick kersten werden sal. Ic meyn wel wistij wie ick ben ende wat ick achter ghelaten hebbe om uwen vader vter gheuanckenissen te trecken. ghi soudt my weerder hebben dan ghi doet. weet dat v vader meyneedich wesen sal. want hi heeft mij geloeft dat ghi myn wijf wesen sult Doen antwoerde vienne. Ick
{==f4r==} {>>pagina-aanduiding<<}
hebbe wel hooren segghen vele deuchden van v. nochtans aenghesien die siecte daer ic inne ben soe en soude my niemant raden tot huwelike want mijns leuens en mach niet langhe wesen. ende op datmen ghevoelen mach dat ic warachtich segghe. so coemt my naerder ende ghij selt ghevuelen in wat punte dat ick ben aengaende mijnen persoen. Ende mettyen ghinghen sij haer wat naerder. ende vienne hadde wederom onder hair oecselen gesteken die twee quartieren vanden hoene wt den welcken dat quam so swaren reuck. dats de bisscop noch die broedere niet verdraghen en consten. Niet te min Paris en rooc des niet dat den anderen wondere gaf. ende hi dede den broeder segghen dat hij haer dairom nemmermeer laten soude ende dat hi van daer niet scheyden en soude voer datse haer consent ghegheuen hadde tot haers vaders begheerte Doen antwoerde vienne in grammen moede ende sprack bij alle tghene des sij van gode hielt. sij soude hair hoot teghens den muer smyten dat haer dye herssenen in de kele springhen souden ende van dyer mijnre doot sult ghi de saecke wesen. Die bruedere seyde haer. dat sij des niet en dade. want hi en souder haer nemmermeer af vermanen. in dien het uwen wille niet en is. Niet te min Ic bidde v een dingen dat ghijer desen nacht meer op letten wildt. ende merghen keer ick weder. met alsulcker antwoirden als ghi mi dan sult geuen. ende dairom beraedt v mit uwer gesellinnen der ioncfrouwen. ic bidde gode dat hi v wel wille laten beraden. ende dit sprack hi al te mael aldus inden persoen van paris Ende hiermede schieden sy van viennen. ende ghingen dit aldus den dolfijn vertellen, die daerom seer tonpasse was. ende dede parise bidden dat hi hem van dien oueronschuldich houden woude. want hi daer geen schout toe em hadde. Doen sij van vienne ghescheiden waren sprack sy tot ysabelen Mijn lieue suster wat dunckt v van der wijsheijt van minen vader die welke meynt dat ick desen heidenen teenen man nemen sal Daer ick shertoghen sone van bourgoendien wederseyt hebbe, nemmermeer en moet dat god gelieuen dat ick anderen man nemen en sal dan parijse. die ic noch meyne te hebbene. Voerwaer sprack ysabeele. ick en weet wat segghen van uwen vadere, die v desen heidenen gheuen wille. ende heeft gheseyt dat hi merghen weder comen sal. ende dat ghijer daer binnen op letten soudet



¶ Hoe paris viennen quam besuecken in die gheuancknisse. ende doe dat sy hem wert kennende


{==f4v==} {>>pagina-aanduiding<<}


{== afbeelding 	==} {>>afbeelding<<}
    

DEs anderdaechs tsmergens cleedde hem paris vele costeliker dan hi te voren ghedaen hadde, ende gordde een costeliick zweert aen hem. ende also ghinc hi tot viennen met den bruedere Doen seyde die broeder Mijn vrouwe wy syn onder ons beiden weder gecomen om uwe goede antwoerde te hebben Vienne antwoirdde terstont. myn heeren mijn meyninghe is dat ick nemmermeer mijn gelofte breken en sal. want ic hebbe geloeft dat ick nemmermeer man nemen en sal noch hier wt comen voer dat ick doot ben. ende daerom moechdi wel keeren ende gaen uwer veerden. Bij mynre trouwen seyde die broeder ic en weet wat seggen tis groot iammer dat ghi v in dese geuancnis dese pyne aen doet In dien ghijs emmers niet doen en wilt. so bidt v dese heyden dat ghij desen rinck ter liefden van hem draghen wilt Dit selue was den rinck die vienne parise gaf doen hi van haer schiet inder kercken. ende vienne nam den rinck op dat sij harer quijt werden soude. Ende doen sy den rinck aenveerdt hadde, bat parijs den broeder dat hi sijnder een weenich verbeyden woude om te siene wat contenancien datse houden soude. Vienne wart vast besiende den rinck Ende als hi dat mercte begonst hi haer toe te spreken in volcomen franscher talen seggende aldus O edel vrouwe hoe verwondert ghi v alsoe seere van dien rinck Voerwaer antwoerde vienne. nae mijnen
{==f5r==} {>>pagina-aanduiding<<}
dunckene soe en saghick noyt schoonderen. Doen seyde hi. daeromme bidde ick v dat ghyen in dancke nemen wilt want hoe dat ghijen bat besiet hoe ghi en lieuer hebben sult.
ALs vienne den heydenen aldus hoorde spreken so was sy mit allen seer verslaghen van verwonderen. als die gene die meynde oft sy yet betoouert wardde. ende seyde. och heere god wat is dit. dat ick sye ende hoore spreken. ende gheliet haer oft sy van vare wt der gheuanckenissen ghespronghen soude hebben. om dat sy den heydenen alsoe hoorde spreken. Doen seyde parys. O edele vrouwe en veruaert v niet. Siet hier parijse uwen ghetrouwen dienre. doen was vienne noch veel meer veruaert dan te voren ende seyde. Voerwaer ten mach niet wesen Ick segghe v sekerlijcken sprack paris die v met yzabeelen liet inde kercke. al daer ghy mij gaeft den dyamant dien ick v daer ghegheuen hebbe. Ende ghy gheloefdet mij dat ghy nemmermeer man nemen en soudet dan my. En verwondert v niet van mijnen bairde noch oeck van mijnen cleederen. Ic weet wel dat sy v benemen mijn kennisse. ende dyer ghelijck seide hi haer so vele met goeden bescheede, als dat sij hem wart kennende. Ende van grooter outsprekelijcker liefden ende blijscapen soe wardt sy weenende, ende vyel tusschen syn armen. ende hy die omvingse seer minnelijck ende vriendelijck, ende custese menichweruen, met seer sueten woerden haer vertroostende. ende alsoe bleuen sy langhen tijt. Daer nae begonste hij haer te vraghene van harer auontueren. Ende daer ghinck sijt hem allegader vertellen. Haer ioncfrouwe ysabeele en hadde des nachts te voren niet gheslapen. wair bi datse nv seer onslapen gheworden was. als dat sij niets niet ghehoort en hadde noch en wiste van tghene des voerseyt is. mer ouermits die groote blijschap die paris ende vienne tsamen bedreuen zoe wardt sy ontwaeckt. Ende als sy den heydenen sach inden arme van vienen. soe was si verschrict ende verwondert segghende tot harer vrouwen wie dat daer ware. ende oft sij wt haren synne was dat sy den turck in haren armen behielt. ende vraechde haer oft sy alreede van hem betoouert was, om datse met hem soe grooten ghemeenschap hadde. ende of dat die trouwe was die sy parise den edelen ridder geloeft hadde: doer wyen dat sy soe vele gheleden hadde. Mijn lieue suster sprac die schone vienne en spreeckt niet meer alsoe. coemt ende verblijt v met my. want al soe wel heb dij gheuonden v gheluck ende auentuere als ick doe die myne: Siet hier mijn wtvercoren lief parijs, die wy soe langhe begheert hebben Met dien soe ghinck hem ysabeele naerder ende sach dattet parijs was. doe ghinc sy hem omhelsen ende cussen. ende bedreuen alle drije soe grooten blijschap dattet niet te vertellen en waer. Ouer een poose oft wijle daer nae sprack parijs tot vienne. mijn lieue sustere het behoeft
{==f5v==} {>>pagina-aanduiding<<}
dat de dolfijn van desen onsen dinghen eens wete. ic wil gaen te hemwaerts Niet te min. ick begheere op v dat ghij nyewers af en vermaent voer dat ickt v selue segge ende hete. ende also ghinghen sy vter gheuanckenissen, al dair sij den brueder alnoch vonden staende parijse ontbeydende. ende ghinghen mit hem eensgancx voert voer den dolfijn die seer verblijt was doen hise sach aen comen. nochtans verwonderde hy hem zeere hoe vienne wt quam. Doen seide paris totten bruedere. Segt den dolfijn dat ick sijn dochter bekeert hebbe tsinen wille. ende ten mijnen. ende dat hem ghelieue haer mij te gonnen teenen wyue: doen sprack die dolfyn tot viennen aldus. ghi sult nemen teenen man desen die mi wt den geuanckenis geholpen heeft in groter sorghen sijns leuens. Doen vraechde vienne parijse oft hem lief ware dat sy antwoerde. ende paris seide ia. Mettyen sprac vienne voert. mijn lieue vader ick ben bereet te doene uwen wille ende den sijnen. Ick bidde v dat ghy my vergheuen wilt mijn misdaet. ende gheuen mi uwe benedictye. ende als sy dat ghesproken hadde vergaeft haer huer vadere ende gaf haer die benedictye. ende custese. Siet hier nv o vader sprac sy mijn wtuercoren lief paris dien ick so langhe begheert hebbe. ende daer doer ick zoe vele gheleden hebbe Hi is die so wel zanc. ende tsteecspel wan in dese stadt. ende die den cristalen schilt met hem vuerde ende mynen crans Hi is die gene die oeck tsteecspel ghewan in de stadt van parijs. ende die de drie iuweelen ende die drie banieren met hem droech bedectelic van daer sceidende. dattes niemant gewaer en werdt Na desen soe ghinc paris tsynen vadere waert. ende als die sach dattet paris sijn sone was daer hem soe lange na verlanghet hadde greep hijen in syn armen van grooter blischappen. ende mettyen vraechde hi den dolfijn oft hem gheliefde dat hij synen sone mede thuys leidde om sijn moeder te siene ende sijnen gheselle eduwaert Daer op de dolfijn antwoerde dattet hem lief ware dien dach meer. maer niet langher. want ick wille dat merghen die brulofte ghehouden worde hier binnen. Voirwaer ten was geen wondere doen parijs tot sijns vaders huys quam dat daer groote blischape was. want sij en hadden maer dien eenighen sone. ende dye soude trouwen haers heeren dochtere


¶ Hoe dat paris die schoone vienne trouwede. ende van dier feesten die dyer ghehouden wart.


{==f6r==} {>>pagina-aanduiding<<}


{== afbeelding 	==} {>>afbeelding<<}
    

DEs ander daegs dede de dolfijn parijse synre dochter trouwen. daer af dye feeste groot was. ende gheduerde wel xiiij. dagen lanc so blidelijken datmens niet en soude konnen vertellen Welck paris ende vienne leefden tsamen eenen langen tijt in groter ghenuechten ende blischapen. mer paris vader ende moeder en leefden daer na als ghenen tijt in deser werelt Ende paris ghecreech van viennen drie kinderen, twee sonen ende een dochtere, die de dolfijn tot schoonen ende heerliken huwelike halp Doen paris vader doot was, woude paris dat eduwaert sijn gheselle als erfgenaem alle sijn goeden aenveerden soude. ende insgelijcs van synre moeder Ende gaf hem ysabelen te wiue die langhen tijt tsamen leefden in groter liefden ende eendrachticheden Ouer een wile hier na soe storuen de dolfyn ende syn wijf, also dat paris doen dolfyn ghebleef. Die welcke dair na op dese werelt gheleefde met viennen xl. iaren ende storuen daer na salichlijc ende wel beyde in een iaer. alsoe dat de sommighe houden dat sij in hemelrijck verheuen sijn, insghelycs storuen eduwaert ende ysabeele oeck in een iaer Laet ons daerom gode bidden onsen here dat hi ons gracie verlenen wille ons leuen al hier so te beleiden dat wi met hem in sijn eewich rijck tsamen regneren ende leuen moeten in der ewicheyt ¶ Amen

{==f6v==} {>>pagina-aanduiding<<}

¶ Dit boeck is voleyndt ende geprent in die vermaerde coopstadt van Antwerpen bij my Geraerdt leeu. Int iaer ons heeren. M.CCCC. ende lxxxvij. op den xix. dach van meyde

{== afbeelding 	==} {>>afbeelding<<}
    




