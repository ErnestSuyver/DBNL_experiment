
   
        
           
               Die historie dat leven ende dat regiment des alre grootsten ende machtichsten coninc alexanders die heer was ende prince alle der werelt
           
           
               
                   Dit bestand biedt, behoudens een aantal hierna te noemen ingrepen, een diplomatische weergave van Die historie dat leven ende dat regiment des alre grootsten ende machtichsten coninc alexanders die heer was ende prince alle der werelt uit 1477. Voor de transcriptie is gebruik gemaakt van een door Stichting Vrijwilligersnetwerk Nederlandse Taal o.l.v. Nicoline van der Sijs en Hans Beelen aangeleverd bestand. Gecoördineerd en uitgegeven door Rita Schlusemann.
               
               
                   
                       De hoofdletters aan het begin van elk hoofdstuk, hier in vet aangegeven, zijn in het origineel met de hand ingetekend. Ook de in de editie overgenomen paragraaftekens zijn geplaatst door een rubricator.
                       In deze vroege druk van Gheraert Leeu zijn de hoofdstuknummers soms achter en soms in de regel vóór de hoofdstuktitel geplaatst. In de editie volgt op de hoofdstuktitel altijd het nummer van het hoofdstuk. Vaak zijn in het origineel vóór de aanduiding van een hoofdstuk met ‘ca.’ of ‘capit.’ rode markeringen geplaatst om het begin van het nieuwe hoofdstuk visueel te markeren. Deze markeringen zijn hier niet weergegeven.
                       In het origineel komt als interpunctieteken vaak een klein plusteken voor. Dit wordt in de editie als komma weergegeven, tenzij op het teken een hoofdletter volgt of tenzij het teken achter een getal staat. In deze gevallen is het teken als een punt getranscribeerd.
                       
                       Op de site van de Staatsbibliothek preußischer Kulturbesitz kan het origineel worden geraadpleegd.
                       Een uitgebreide beschrijving van deze druk kan hier gevonden worden.
                       
                       De hoofdstuknummering in het origineel klopt soms niet. Dat is hier ongewijzigd overgenomen.
                       fol. a4r: retolike → retorike: ‘leerde hem retorike’.
                       fol. a4r: grometrie → geometrie: ‘leerde hem geometrie’.
                       fol. a5r: tis →: ‘is seide hem het is dat ors pucifal’.
                       fol. b7v: mitteu → mitten: ‘dan datment mitten swaerde’.
                       fol. c4r: siju → sijn: ‘Ende op sijn mytre’.
                       fol. c4r: bedewelint → bedewelmt: ‘dat des conincs hert bedewelmt had geweest’.
                       fol. c5v: eyschste → eyschte: ‘Alexander eyschte ouer tghelt’.
                       fol. c5v: eyschste → eyschte: ‘Alexander eyschte echter sijn rijc altemael’.
                       fol. d2r: binen → binnen: ‘Hier en binen quam’.
                       fol. d5v: alexand → alexander: ‘tot dat alexander coninc wert’.
                       fol. e3v: hihare → hi hare: ‘hier om gaf hihare lant weder’.
                       fol. e6r: blicte → blincte: ‘het blincte harde’.
                       fol. e5r: datmen men → datmen: ‘datmen hem qualic verbliden mochte’.
                       fol. f5v: a alexander → alexander: ‘Als dit alexander hoerde’.
                       fol. f5v: te bespot → te bespotten: ‘om hem te bespotten ende hi woudese doden’.
                       fol. f6r: boschs → bosch: ‘stonden in een bosch’.
                       fol. f6r: balsalsame → balsame: ‘ende daer hinc balsame aen’.
                       fol. f8r: den son sonnen boem → den sonnen boem: ‘soe antwoerde hem den sonnen boem aldus’.
                       fol. f8v: vertoent → vertoernt:‘vertoernt got sere’.
                       fol. f8v: vol oliphantenten → vol oliphanten: ‘vol oliphanten’.
                       fol. h2r: nde → ende: ‘dijn oerloghen ende dijn leer’.
                       fol. h4v: ous → ons: ‘ende hout ons ghesont’.
                       fol. h6r: conic → coninc: ‘tot die coninc alexander’.
                       fol. h6v: geghelaten → ghelaten: ‘hi hem vry geghelaten heuet’.
                   
               
           
           
           
               _ale002alex01_01
               DBNL-TEI 1
               
                   2020 dbnl
               
           
           
               
           
           
               
                   
                   exemplaar Staatsbibliothek Preussischer Kulturbesitz zu Berlin, signatuur: 8° Inc 4894
               
               Die historie dat leven ende dat regiment des alre grootsten ende machtichsten coninc alexanders die heer was ende prince alle der werelt. Gheraert Leeu, Gouda 1477
               
           
       
       
           
               Wijze van coderen: standaard
               
           
       
       
           
               Nederlands
           
       
       
           
               Die historie dat leven ende dat regiment des alre grootsten ende machtichsten coninc alexanders die heer was ende prince alle der werelt
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               Die historie dat leven ende dat regiment des alre grootsten ende machtichsten coninc alexanders die heer was ende prince alle der werelt
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               2020-04-02
               
                   RK
               
               colofon toegevoegd
           
       
   

Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Die historie dat leven ende dat regiment des alre grootsten ende machtichsten coninc alexanders die heer was ende prince alle der werelt. Gheraert Leeu, Gouda 1477
 
Zie: https://www.dbnl.org/tekst/_ale002alex01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 

    
        
        
        


    
{==voorplat==} {>>pagina-aanduiding<<}

    
{==binnenkant voorplat==} {>>pagina-aanduiding<<}

    
{====} {>>pagina-aanduiding<<}

    
{====} {>>pagina-aanduiding<<}


{==a1r==} {>>pagina-aanduiding<<}

¶ Hier beghint die historie dat leuen ende dat regiment des alre grootsten ende machtichsten coninc alexanders die heer was ende prince alle der werelt ¶ Dat eerste capittel 

TOt dier tijt dat othus artaxarses sone regneerde in persen ende van meden. ende hi in sijn tiende iaer was van sinen ryke Ende int leste iare dat philips regneerde in macedonien Ende dat leste iaer dat neptanabus crone ghedragen hadde Doe ghenas olimphias van alexander alsmen vinden mach in sinen yeesten. mer vele luden seiden dat die coninc philips olimphias wan alexander an hoer niet en wan. mer een ander man wannen an haer Want die coninc van pertsen othus doe hi egipten wan soe verdreef hi neptanabus den coninc van dien lande in deser manieren dat wi nv scriuen sellen Want neptanabus die coninc van egipten hilt sijn lant mit touerien ende niet mit striden, want als hi plech te vernemen datter enich coninc of heer op hem quam om tegen hem ende sijn lant te orlogen, so ghinc hi alleen in sijn camer Ende daer dede hi mit groter touerien ende nygro-
{==a1v==} {>>pagina-aanduiding<<}
mancien dat alle sine vianden scepen versoncken mitten volc in die zee ende verdroncken Ende doe hi vernam dat die coninc othus op hem quam mit groter heer soe loecher neptanabus omme, want hi waende die te doden als hi die ander had gedaen, mer hi verstont an dien afgod daer hi sijn touerye mede doen woude soe hi plech dat hi verwonnen bliuen soude ende gheuaen werden, ten waer dat hi haestelic vten lande vloeghe Doe dede hi of sceren sijn haer ende sijn baert ende hi nam sijn beste iuwelen ende vloech te macedonien wert Ende dar wort hi vermaert voer enen groten astronomijn, ende olymphias philips vrouwe ontboeten om raet an hem te nemen van saken die si begheerde Want die coninc philips haren man was doe vten lande


¶ Hoe neptanabus alexander wan Ca. ij.

    ALs neptanabus tot deser vrouwen quam ende hi sach dat si soe scoen was soe wort hise soe seer minnende, ende dede haer verstaen dat si enen soen draghen soude die soe machtich werden soude al waert dat philips haren man haer verdriuen woude, haer soen soudese te recht houden Ende hi seide haer dat se dien soen an enen god winnen soude ende
{==a2r==} {>>pagina-aanduiding<<}
hier om wort si seer bescaemt ende veruaert ende seide Wat god salt sijn Ende neptanabus antwoerde haer ende seide het sel wesen ammon di god van lybra Nv hier om ghereyde di tamelic ende eerlic dattu waerdich mogheste wesen sulcken god tontfaen, ende du selste gaen tot deser stat, daer sel hi an di comen in der ghedaente van eenre drake In deser manieren soe bedroech dese touenaer olymphias, ende hi quam seluer an haer in eens draken ghedaente, want hi conste wel hem seluen versceppen Dus lach hi bi haer, ende wan an haer den stouten alexander Des nachts dede hi dit philips den coninc olymphias man daer hi voer een stat lach in een drome te voren comen Ende philips den coninc ontboet een droem beduder die seer wijs was, ende seide hem, mi docht dat ic een droem sach dat een scoen god mit grauwen haer, die twee scoen claer ramshoern hadde, dat hi lach bi olyhmphias mijnre vrouwen, ende doe hi sijn wille bi haer hadde ghedaen soe dochte mi dat hi seide Wijf du heues van mi ontfaen een soen enen wreker Die meester antwoerde, dine vrouwe heeft enen soen ontfaen in haren lichaem van enen god Ende om dat ghi 
{==a2v==} {>>pagina-aanduiding<<}
 docht dat hi graeu ghehaert was ende ghehoernt als een ram dat bediet dat si dat kint ontfaen heeft van ammon den god van lybra Hier om wort die coninc philips harde gram ende liet haestelic sijn oerloghen ende keerde te macedonien wert Olymphias wort doe seer uervaert, ende onthaelde den coninc bloedelic Ende hi seide haer ic weet wel wijf hoet mit di uergaen is, want dat kint dattu draeghes en hebste van ghenen man ontfanghen mer van enen god Ende aldus troeste hi die vrouwe die in vresen was mit behendicheden, mer sijn herte was hem seer te ontvreden


¶ Hoe hem neptanabus verkeerde in enen draec Capit. iij. 

HIer na verstont neptanabus dat philips die coninc olymphias sijnre vrouwen te harder was En tot eenre feest daer die coninc sat ende at mit sinen edelen volc soe dede hi dit wonder Ende om dat die coninc tegen sijnre vrouwe toechde altoes fel gelaet soe versciep hem neptanabus in enen draec ende hi quam midden in dier feesten Doe worden alle die ghene die daer waren seer veruaert Want hi was te aensien in sinen ganc scoen ende oec vreseliken ende hi wort oec soe vreselike wispelen, datter al die sael of leefde ende 
{==a3r==} {>>pagina-aanduiding<<}
 hem allen beroeren mochte ende alle die daer waren beefden ende waren in anxste, sonder olymphias die vrouwe philips wijf, want die draec boet hoer sijn hant ende hi was bereyt te doen wat si woude want hi leyde sijn hoeft in haren scoet ende custese Ende hier na wort vanden drake een aern, ende vloech vten huse Doe wort die coninc blide ende seide Ic was sot dat ic mi balch vrouwe op v, want nv sie ic wel dat dit was een god, mer niet wel en weet ic oft amon was, om dat hi in enen draeck openbaerde, of iupiter om dat hi namaels een aern wordt Doe antwoerde hem olymphias sijnre vrouwe, hi seide dat hi amon waer Op enen tijt hier na soe quam een henne daer die coninc philips sat, ende si leyde een ey in sinen scoet ende doe voer si wech ende dit ey viel van sinen scoet an stucken ende doe quammer een draec wt die cleyn was, ende hi liep al daer omme als of hi gaerne weder in dat ey scael geweest hadde Ende doe die drake daer ymmer in wesen woude, soe viel hi doot opter aerden Doe seide hem een wijs man, di sel een soen geboren werden die heer bouen al die werelt wesen sal, mer als hi alle die werelt verwonnen hebben sel en-
{==a3v==} {>>pagina-aanduiding<<}
de hi te sinen lande sel willen keeren soe sel hi steruen Dit bediet dat wonder van desen eye ende van desen drake


¶ Hoe alexander gheboren wert Capittel. iiij.

OLymphias ginc tot deser tijt swaer mit kinde ende neptanabus was altoes bi haer doe si in arbeyde lach vanden kinde ende hi was onledich mit sijnre touerien om dat hi haer seggen soude die gheluckichste vre dat si dat kint baren soude Ende also saen als olymphias ghenesen was vanden kinde so stormdet ende donrede ende blicsemde alte seer ende oec in veel steden beefde die aerde Ende opt huus daer die conincinne dat kint ghenas vochten alle dien nacht twee aernen die een tegen den anderen tot dat die een den anderen verbeet Ende hier bi was bediet dattet kint winnen soude asyen ende europen Philips die coninc hiete dese soen alexander want hi hadde te voren een anderen ghehadt die also hiete Dit kint was van bliden aenschijn ende een deel gehaert ende dat haer was ghelublont als leeuwen haer, ende hadde schoen claer ende blide ogen mer sijn lufter oghe was graeu ende sijn rechter oge was bruun Aldusdanich was dat kint ende dat maecsel van alexander Sijn 
{==a4r==} {>>pagina-aanduiding<<}
 vriendinne hiet alatrine, ende si was oec scoen ende een edel ioncfrouwe Sijn touerie hiet alitus ende polonitus leerde hem letteren Olymphias leerden singhen Anxninenes leerde hem retorike Ende menades leerde hem geometrie Ende aristotiles leerde hem philosophie


¶ Hoe alexander neptunabus dode Ca. v.

ALs alexander twalef iaer out was so woude hi riden mit sinen vader, want hi minde doe seer wapen, ende doe begonde hi wapen te draghen, ende hi voer dicke int heer ende daer hielt hi hem so vromelic als of hi langhe ridderscap gheplogen hadde Ende hi bat neptanabus dat hi hem woude leren inder sterren te sien ende hi dedet gaerne, also dat hi verstandel daer in wort Ende neptanabus leide alexander op enen nach op enen hogen berghe daer een diep dal onder lach Ende daer seide neptanabus veel wonders dat hi inder sterren sach Ende doe vraechde hem alexander of hi daer wel sach watter ghescien soude Ende doe seide neptanabus iae ic Doe nam hem alexander ende stacken neder vanden berghe dat hi viel ende brac sinen hals Doe seide alexander, waer om en voersachstu niet dattu dit ghescien soude, licht di nv opwert 
{==a4v==} {>>pagina-aanduiding<<}
 ende besich die sterren Ende neptanabus antwoerde hem doe ende seide Ay mi nyemant en mach ontulien dat hem die goden gheset hebben te gheschien, want ouerlanc heb icket geweten mer nv weet ic bet dat mi mijn kint doden soude Doe vraechde hem alexander of hi dan waer sijn vader Ende daer beliede doe neptanabus hoe hi sijnre moeder ghehoent hadde ende seide al wat hi haer gaf te verstaen Ende mit dese woerden eynde hi sijn leuen Ende doe nammen alexander op sinen hals van vaderliker minnen ende droech hem inder salen ende deden eerlic begrauen Ende doe hijt sijnre moeder vertelde soe hadde si groet wonder dat si aldus bedroghen was, ende si seidet haren soen alle dat haer gheuallen was Ende dat alle die saken alsoe gheuielen


¶ Hoe alexander pucifal bereet Capit. vi.

PHilippus die coninc sende in delfos tot appollijn den afgod een groet present om hem te vraghen wie na hem regneren soude in sijn conincryck Doe antwoerde dien afgod appollijn, die soe vroem is dat hi pucifal beryden mach die sel coninc wesen van dinen ryc ende oec van alle die werelt Dit pucifal was een wreet wilt ors als enen libaert 
{==a5r==} {>>pagina-aanduiding<<}
 ende dat was harde schoen ende dapper ende goet, mer het hadde menigen man ghedoot want hi en liet nemmermeer nyemant op hem sitten Desen ors hielt philips besloten in enen stal Op een tijt leet alexander voer den stal ende hoerde dat ors neyen seer vreselic Ende hi vraechdet ist een libaert of een paert dat ic daer hoer neyen Ende tpolomeus die mit hem ginc seide hem het is dat ors pucifal dat alle die luden verblijt Ende alexander dede den stal ontsluten, ende alsoe saen als dat ors buten quam so spranc hi daer op ende reetet soe waer hi woude, sonder bant of sonder breydel Dat hadde menich man wonder om dat alexander mer noch een kint en was van achtien iaren Doe liep een sargant haestelic tot philippe, ende hi ghedocht dat appollijn dit voer gheseit hadde Ende die coninc liep vollic tot sinen soen seer blide ende vrolic ende hi grueten als een heer van alder werelt


¶ Hoe alexander den prijs te pysen wan : Ca. vij.

ALs alexander die iongelinc in sijn vijftiende iaer ghinc, so vernam hi dat te pysen een spul was beroepen van wapenen Ende hi bat sinen vader dat hi en tot dien spele varen liet Ende sijn vader dede hem daer toe 
{==a5v==} {>>pagina-aanduiding<<}
 ghereyden orsen ende ander dinghen die daer toe behoerden ende lieten eerlic darwaert varen Ende alexander ghinc te sceep, ende quam cort te pysen gheseylt Doe hi ghelant was beual hi sinen knecht die paerden ende ghinc seluer die stat besien Ende daer hi dus ghinc soe ontmoete hi een coninc nycolaus van acernaen daer hi mede ter scoelen ghinc, mer die coninc onthaelde hem onwaerdelic Mer alexander antwoerde hem ende seide bider trouwen die ic sculdich ben minen vader ende minen moeder ic sel di morghen sat ende mat maken vechtens Want scelden dat is een bloets mans aert, mer een coen man becortet mitten swaerde Ende dit gheuiel aldus alexander want hi verwan die coninc nycolaus inden tornoye ende oec soe proefden hi en wel in allen anderen saken ende het gheuiel also dat hi den prijs ende di croene vanden spele wan Ende aldus keerde hi weder te lande ende vant dat sijn vader sijnre moeder verstoten hadde ende woude een ander wijf nemen die cleopatra hiet Ende het geuiel dat alexander quam daer opten seluen dach dat men die bruloft hielt ende hi brochte die croene vanden pryse ende presenteertse sinen vader ende seide Neemt heer vader die eers-
{==a6r==} {>>pagina-aanduiding<<}
te crone van minen ridderscap Ende hi sette hem opt hoeft ende seide hem Vader om minen wille seldi desen bruloft laten ende mijnre moeder weder nemen Ende doe ghinc hi sitten teghen sinen vader ende daer was een groot heer die des onwaert hadde ende maecte sinen spot mit alexander Doe seide hem alexander dat hi dat spotten of liet of het soude hem rouwen al watter of quaem, mer die ander en woudes niet of laten Doe nam alexander een cop ende sloech hem daer mede also seer op sijn hoeft, dat hi mit die slaghe doot bleef Hier om wort philips die coninc tegen alexander soe gram dat hi teghen hem op stont om te slaen, soe dat alexander philippe diemen voer sijn vader hilt wonde in sijn been Ende hi iaechde alle die ghene die teghen hem waren vten huse mit sinen swaerde Ende als philips die coninc alexanders vader genesen was, soe versoende hi teghen den soen Ende haelde oec olymphias alexanders moeder weder


¶ Vanden wysen socrates Capit. viij.

TOt desen tiden was die wise socrates vermaert ende hi was so warachtich in sinen woerden soe wat dat hi seide datmens geloefde sonder eet Op een tijt hadde hi tot ate-
{==a6v==} {>>pagina-aanduiding<<}
nen genoech ghedroncken ende hi ghinc doe voer menighen iongelinc leggen mitten hoefde inder scoenster ioncfrouwen scoet die binnen der stat ghemeen was om ghelt Ende doe wedden die iongelinghen teghen dat ghemeen wijf dat si nemmermeer en soude moghen doen wat si daer toe dade dat hi haers plegen soude Ende doe dede si al mit hem dat si woude mer niet en woude hi bi haer legghen Doe seiden die iongelinghen wi hebbent gewonnen Ende si antwoerde doe ic waende ghewet te hebben ende pant gheset van enen man die vleysch ende been ghehadt hadde, mer hi denct mi bet een steen Dese socrates plach te segghen ic hebbe dicwijl ghesproken datter mi after deel of quam mer van swighen en quam mi nye scade noch oec scande


¶ Hoe philips macedonien wan Capittel ix.

TOt deser tijt quam philips den coninc nyemare dat macedonien tegen hem steken woude Ende doe vergaderde hi sijn heer ende beleyde die stat Ende hem wert van opter muer sijn rechter oghe wt ghescoten, mer nochtan en liet hi sijn orlogen niet daer om want waer datmen street ende stormde daer was hi oec mitten anderen Ende 
{==a7r==} {>>pagina-aanduiding<<}
 aldus wort wt ghescoten hi en was der stat niet te felre Want doe si van binnen an hem ghenade sochten, hi dede hem al dat si baden ende hi was hem goedertieren genoech inden pays te maken Tot desen tiden waren oec in gryeken veel vaster steden die wel beuest ende wel ghemuert waren, mer elcke stede woude die beste sijn, ende si droegen wel al ouer een die een den ander bi te staen in elcker noot ende dat helden si wel, ende hi lach soe die eenre nader ander an mit behendicheden soe dat hise hem alle also tonder dede ende al dat lant van gryeken mede


¶ Hoe Alexander darius den tyns ontseide Capittel x.

ALs othus die coninc van pertsen xxvi jaer gheregneert hadde soe starf hi, ende sijn soen arges die eer arsamus hiet regneerde nae hem vier iaer Ende als hi starf soe regneerde darius sijn soen in pertsen ende in meden, mer alexander philips soen wan hem trijc vromelic of Tot desen tiden staken efter die van macedonien tegen philips haren coninc Doe sende philips alexander sinen soen mit enen groten heer dat hi die stat wonne Ende alexander beleyde die stat ende hadse cortelic te wille ende tonder Ende als alexander weder gecomen 
{==a7v==} {>>pagina-aanduiding<<}
 was ende sinen vader die nyemare brochte dat hi die stat gewonnen hadde soe sach hi inden sadel staen vreemde lude van vreemden lande Want hi bekende die an die vreemde sneden van hare clederen Ende hi dede hem cort vragen van waen dat si waren ende wat si begheerden Men seide hem doe dattet waren des conincs darius van pertsen boden doe quamen daer van sinent weghen om tonfaen den tribuut ende den tyns vanden lande, ende van den water datter doer loept Alexander verwonderde seer van desen eysch ende van deser seden Ende hi antwoerde den voerbarichsten van den boden aldus, hoe is dit vercopen van pertsen die elementen dien luden diese god ghegheuen ende ghedeylt heeft dat sise gebruken sellen ende hebben tot haere nootdruft int ghemeen Segt darius dat hi dese castume of legghe ende ontbeer, eer hi daer om vergramt worde of segt hem en wil hijs niet ontbeeren dat hem alexander alsoe nae tiden sel dat hijs erre werden sel, ende vaert haestelick wech, ende segt uwen heer dat hem hier cleyn of groet werden sel Hier en binnen stac noch een ander stede teghen philips den coninc Ende hi gaf alexander een groot heer dat hi die stat be-
{==b1r==} {>>pagina-aanduiding<<}
striden soude Ende binnen dat alexander wech was, quam een rijc heer die harde fier van hem seluen was, ende hi hiet pansames, ende hi wort olymphias alexanders moeder seer minnende Ende doe dese pansames boden van minnen an olymphias sende soe ontboet si hem weder dat si hem gaerne te manne nemen woude, waer die coninc philips haer man doot


¶ Philips wraecte sijn manier Capit. xi.

PAnsames hadde ghewacht dat alexander lach in oerloghe mit groten heere Want alexander wort tot deser tijt soe vermaert van vromicheden datmen een deel ontsach Ende dese pansames quam op philips die coninc mit crafte ter wylen dat alexander wech was, ende hi wonde philips ter doot Ende hi nam hem mit crafte olymphias der conincinnen, mer die auontuer viel alsoe dat alexander te huus quam varen ter wijl dattet gheuecht was ende hi vinc dien pansames Ende hi vernam dat philips sijn vader noch leefde, ende men brochte pansames voer hem ende hi gaf hem seluer een bloet swaert in die hant ende hiete dat hi hem seluer wrake ouer sinen viant ende daer doot sloeghe Ende philips doer stac pansames doer sijn machte, 
{==b1v==} {>>pagina-aanduiding<<}
 dat hi doot bleef Ende doe philips begonde cranc te worden soe seide hi, mi en is niet leet dat ic steruen sel want hi is doot die mi gheslaghen heeft Want lieue soen alexander ic pensede nv om die woerden die mi v moeder seide doese v droech Ic hebbe begeert enen wreker ende mit dese woerden starf philips ende gaf sinen geest Die coninc philips conde veel van wapenen ende ridderscap, ende hi was een goet ende vroet oerloghes man ende hi was tot allen tiden bewaert van wapenen ende van scatte om weder te staen wes hi te doen hadde Hi was oec altoes op sijn hoede ende nemmer meer en wert hi moede roeuens, als nv was hi ontfermich, ende als nv loes, ende ten dochte hem gheen misdaet al hate hi enen man altoes noch hoe hien verwinnen mochte was stille of lude of mit logenen, hi was goedertieren ende moertdadich, ende hi beloefde meer dan hi dede hi was vrient daert hem vroemen mochte want anders en mochte nyemant an hem comen Hi toende vrienscap den ghenen die hatede ende die vriende waren maecte hi tonvriende ende dede striden Ende dan conste hi wel hem an beyden siden ghelaten vriendelic om vordel daer an te weruen Hi was behendich vroet 
{==b2r==} {>>pagina-aanduiding<<}
 ende scalc in sijnre talen Palerina scrijft oec van philips dat hi eenwerf ontboden was dat alexander sijn soen vrienscap beiaghen woude an enighen luden mit ghelde Ende doe screef hi an hem, alexander lieue soen, waer hebstu dat gheleert dattu vrienden mit ghelt copen wilste daer gheen trouwe an wesen mach Want die vrienden diemen mit ghelt coept wanneer hem niet meer en ghift soe is die vrienscap al gheleden Hi scrijft oec hoe appollijn philips ontboet een teyken sijnre doot aldus want hi hieten hem wachten vanden waghen Ende hier om brac die coninc philips alle die waghenen van sinen lande ende dede karren daer voer maken mer appollijn meende die waghen die in pansames swaert ghescreuen stont tenen teyken daer philips mede verslaghen was Philips die coninc van macedonien, riet alexander sinen soen dat hi mit scoenen goeden woerden soude te vriende houden die ghemeente Ende dat hise vriendelic toe spreken soude als hise ghemoete Ende voert als hi die ridders ontmoete dat hise helsen ende cussen soude ende ten eten mit hem leyden soude Orosius scriuet dat philips die coninc des daghes te voren eer hi gheslaghen 
{==b2v==} {>>pagina-aanduiding<<}
 was gheuraecht wert, wat doot hi alre liefste te steruen hadde Ende hi antwoerde dit ende seide, ic prise datmen enen groten heer na veel seghes ende eren die hi gewonnen heeft datmen sonder verradenisse ende sonder vrese verslae als hi sit in paeyse ende in vreden ende in groter eren, ende dat hi dan sterue sonder siecheit ende sonder euel Dit selue ghesciede hem Ende die gode en mochtent niet beletten al hadde hi hem luttel eren ghedaen, want al had hi oeyt haren tempel ende haer outaer beroeft, nochtan en mochtent sijs niet beletten hi en starf also als si begheerde Nochtan plech hi haer beelde sticken te breken om die ghiericheit vanden goude daer si of ghemaect waren


¶ Hoe alexander sijn rijc ontfinc Capit. xi.

DOe die coninc philips doot, soe ontfinc alexander sijn soen sijn rijc altemael, mer alexander was quader ende vromer dan sinen vader was Augustinus bescrijft dat alexander ende sinen vader altoes stonden naerstelic om die seghe te winnen, mer alexander auentuerde hem altoes openbaerliken om die seghe te crighen sonder verradenisse Mer philips die vader gaf hem node in die auontuer, mer al slupende ende mit verra-
{==b3r==} {>>pagina-aanduiding<<}
 denisse plach hi meest sijn vianden te verwinnen Ende hier of was hi die wijste diemen vandt Mer alexander sijn soen was meerre van moede Philips als hi toernich ende erre was van moede, soe decte hi dat als een wijs man mer alexander en micte daer niet op Want als alexander erre was, soe en wasser gheen maet an noch vorst noch oflaet Beyde droncken si gaerne wijn, ende dicke droncken si hem seluen droncken, mer haer dronckenscap was tweerehande Want als philips droncken was soe en micte hi niet hoe verre ende hoe onueruaerliken dat hi liep onder sijn vianden Mer als alexander droncken was, so mostent sinen vrienden ontghelden Alexander woude ontsien wesen, mer sijn vader woude datmen lief hadde Philips was vol sorghen ende wel sprekende, ende alexander brac nyemande trouwe Philips was ghenadich ende een goedertieren man op den ghenen dien hi verwan Mer alexander die was des te stouter ende te starcker ende te ouerdadigher Als philips doot was soe deden alexander eerliken ter aerden alsoet hem wel betaemde nae sine conincliken waerdicheit Doe dede hi alle cleyn ende groot ontliuen die help raet daet tot philips sijn-
{==b3v==} {>>pagina-aanduiding<<}
re vaders doot ghegheuen hadden sonder alexander sinen broeder Ende dat was om dat hien gruetede ouer coninc dat eerste dat hi en ghemoete Hi dede doden marcenarus sinen broeder van sijns vaders wegen om dat hi segghen dorst dat hem dat rijc toebehoerde te hebben mit allen rechte


¶ Hoe alexander sijn heer vergaderde Ca. xij.

NAe philips des conincs doot wort alexander ghecroent coninc in corinthen dat is die hoefstat van gryeken Ende doe vergaderde hi sijn heer ende hi wan die van ethenen ende thebeen Op enen nacht doe alexander op sijn bedde lach, ende pensede hoe hi azyen winnen mochte, soe quam god voer hem mit alle die ghewade verciert, die der ioden groten paep plech an te hebben in sinen dienst inden tempel Ende mit sijnre claerheit worde den nach inder sale lichter ende claerre dan den dach wesen mochte Ende hi sprac alexander aen ende seide dat hijs hem betrouwede Ende dat hi trecken soude ten ryke wert van oesten Want hi soude hem helpen dat hijt al winnen soude Ende doe hem alexander vraghede wie dat hi waer ende hoe dat hietede Soe seide hem die god, waer bi soe vraghestu 
{==b4r==} {>>pagina-aanduiding<<}
 na minen naem die seer wonderlic is, doet dat ic di segghe Ende dien mensche die ghi sien selt in dese ghelikenisse, doet hem eer Ende hier mede soe ontuoer hem god Tot dier tijt plech men ende oec daer te voren, dat elc mensche nae sijnre vader of oec sinen lieuen vrient dede maken een beelt als hi doot was, die properlijc ende hem wel ghelijc was Ende dit dede alexander doen Ende doe ghinc hi staende voer sijns vaders beelde ende seide tot sinen volke die hem ter wapen willen gheuen mit mi alexander die bereyde hem vast, want mi dencket nv tijt ende oec recht dat wi beginnen eerst te striden op die ghenen die ons hier voer tijts ghescadet hebben Ende die ons nv al onse vryheit nemen willen Alle die ridders ende dat edel volc warens alexanders toe in deser saken Ende alexander die ontdede doe sijns vaders scat, ende gaf soudye, gout ende suluer ende wapen alle die ghene die te doen hadden Ende hier mede vergaderde hi een groet heer onder orssen ende te voet tseuentich dusent ende seuen hondert ende vier hondert stoute mannen onder ionghelingen ende oude ende graeu Die voertijts mit hem ende mit sinen vader gheoerlocht hadden Want in alexanders heer 
{==b4v==} {>>pagina-aanduiding<<}
 en hadde nyemant voechdye noch heerscappye hi en was tseuentich iaer out Ende binnen alle sinen heer en peynsde nyemant om te vlien mer si penseden altoes om den seghe ende om verwinnen Ende hi nam sijn costemildelic wt sijns vaders scat ende dede veel scepen maken, ende daer mede voer hi te treten ende in lythaonien Ende dat lant toech hi mit vrienscap an hem, ende hier na wan hi cecilien Ende cort daer na voer hi doer dat lant van ytalyen, ende daer ontfenc hem die stat van romen eerlic ende wel Want si senden in sijn gemoet heymelic daer die stat van roemen alle an stont Ende dese brochten alexander een scoen duerbaer croen gemaect van finen goude ende ghesteente Ende dese croen gaf hi hem tot enen teyken ende tot enen ghedencken om dat die vrienscap van hem luden langhe dueren soude Alexander ontfenc dese crone harde gaerne Ende onthaelde emilnisse harde wel mit veel scoenre talen die hi wel conste Ende doe liet hi en vriendelic van hem sceyden Hier en bouen senden die romeynen alexander twee dusent mans ende viertich pont gheweghens gouts Dus voer alexander te effryken wert Ende hi doer reet sonder enighe weer 
{==b5r==} {>>pagina-aanduiding<<}
 mit alle sinen heer al lybien Ende hi quam aldus mit alle sinen volc in egipten mit scepen ende te lande Ende doe hi in egipten quam ontfinghen si hem eerlic ende wel ouer haren heer


    
        
¶ Hoe alexander cyrien ende tyrien wan : Ca. xiij

ALexander sach in egipten staen een beelde wel ghemaket van enen swarten marmorsteen Ende hi vraechde wat dat beelde bedude ende doe antwoerde hem dat beelde ende seide dattet waer neptanabus die wel eer die van pertsen ontuloghen was wt egipten ende liet dat rijc als hem othus die coninc van pertsen dat rijc of wan Want die auentuer liep neptanabus so teghen dat hem die goden hieten dat hi vten lande vloghe ende daer niet en bleue Als alexander dit verstont soe dede hi dien beelde eer als sinen vader ende hi aenbeden ende grueteden oetmoedelic Ende seide dat hi neptanabus sone waer Wt egipten voer alexander in syrien, ende tot wat steden dat hi quam die toech hi an hem Mer doe hi te tyrum quam, soe sloeten die van binnen hoer poerten teghen hem Ende die stede beleyde alexander om te winnen want hi waende die stat te winnen mit enen storm, mer daer bleuen veel van sine luden 
{==b5v==} {>>pagina-aanduiding<<}
 doot Hier om toech alexander bet afterwert om sijns gemacs willen Ende hi beleydese wiseliken ende vast ende dreygedese dat hise ymmer winnen soude Ende alexander sende boden mit brieuen binnen der stede die dus spraken Ons hadde ghenoech ghedocht ende hoescheliken ende recht dat ghi goedertierliken ons vwe stat op ghegheuen hadt ende wi v hoescheliken ontfaen hadden, mer om dat ghi die eerste sijt die teghen ons te striden beghint, soe sel di die werelt gheuen een vreselic teyken ende bispul an v luden Want ghi selt cort weten of die gryeken striden connen dan niet Want si dy wijs soe sidi ghesont, mer si di onwijs soe seldi onlanghe ghesont sijn, op dat ghi inden wille bliuet daer ghi nv in sijt Die heren vander stat die deden alle die boden doden die die brieuen brochten, want si dadense gheselen ende an een cruus slaen Als alexander dat vernam soe toech hi derwert al verwoet ende wan te hant die vaste stat ende vernieldese ende destrueertse ende verbarnse Ende hi dedet al doot slaen wijf ende kint ende al datter binnen was cleyn ende groot Enighe willen seggen dat alexander darius tweeweruen in striden verwonnen hadde eer hi tyrum beleide ende wan


    
{==b6r==} {>>pagina-aanduiding<<}

¶ Hoe darius alexander brieue screef Ca. xiiij

DOe alexander syrien ghewonnen hadde sende hem darius brieue die dus spraken Ic darius der coningen coninc ende maech der goden aen alexander sinen knecht Ic segdi alexander ende ic beueel di dattu weder keertste in dinen magen die mijn dienst luden sijn ende keer weder in dijnre moeder scoet ende leer daer ende werde vroet wat manlicheit ende stoutheit is ende hier toe heb ic di oec ghesent enen ghesele ende enen bal ende oec enen sac mit ghelde Die ghesel seltu bi verstaen, dattu noch noot hebste van dwanghe Ende den bal sende ic di dattu daer mede spelen selste alsoet dijn kintsheit noch toe behoert, want di en betaemt noch niet enighe wapen aente varen, mer du hebste ghedaen als een rouer ende kijntschelijc onsen rijc aen ghegaen Want al waert dattu alle die roeuers vanden lande hadste ghegadert mit di so en moghestu dat rijc van pertsen niet doer varen soe veel volcs hebbe ic mit mi dattet gelijc is den sande dat ander zee leyt Voert soe ben ic also rijc van suluer ende van goude, dat ic alle die aerde daer mede soude moghen bedecken dat ic woude Ende hier om sende ic 
{==b6v==} {>>pagina-aanduiding<<}
 di ghelt om dattu daer mede sels copen di ende dinen heer dat si behoeuen int weder keren tot dijnre taringhen, mer ist dattu onsen gebot niet doen en wilste soe sel ic luden op dy senden die di vangen sellen ende gheselen ende slaen als enen sot Ende si sellen di ghebonden voer ons brenghen


¶ Hoe Alexander darius weder screef Capittel xv.

Dusdanighe letteren ende dese talen en bequamen die princen niet wel, ende si worden veruaert Ende alexander seide hem Ay ontsie di v van hogen woerden daer niet an en leyt, dit en is gheen wijsheit noch vroemheit mer tis die cleyne hondekijns manier, want soe si crancker sijn soe si meer grymmen Doe riep alexander ten boden wert die dese boetscap brochte voer alle sijn edel luden Ende hi gaf hem al dat ghelt dat si brochten ende hi gaf hem brieue die aldus spraken Ic alexander heer der coninghen ende den goeden maech ontbiet darius saluut, ende seit dattet hem aernstich is dat also groten coninc ende also groten heer als ghi v beroemt dat ghi sijt in swaren bedwanghe moet comen onder soe cleynen onwaerdigen volc als mit mi is, soe oec dat ghi mit alexander te dienste staen moet 
{==b7r==} {>>pagina-aanduiding<<}
 wat peynstu dattu ons screefste dattu soe rijc waerste van goude ende van suluer En weetstu niet dat alle ander ghemeenlic niet en begheren gout noch suluer Want hier om sellen wi te stouteliker op v striden ende te willichliker om di dat grote goet of te winnen onse sculde daer mede te betalen Dus heues mi oec gesent enen gesele ende enen bal ende gout mer ic uerstae dat dit een groet dinc bediet Die ghesel bediet dat ic di ende dine luden cortelic onder bedwanck hebben sel ende die bal bediet alle die werelt dat icker noch heer of wesen sel, dat gelt datttu mi sendes bediet dat al dijn goet cortelijc mijn wesen sel, dit seltu dus ondervinden


¶ Hoe darius tegen alexander street Ca. xvi.

ALsmen voer darius dese letter las soe wort hi harde toernich daer om Ende hi screef haestelic tot alle sine princen die woenden ouer den berch thaurus binnen sijn ryke ende seide Ic hebbe vernomen dat alexander een ionghelinc philips soen van macedonien mit cleynen volc asyen onse volc moeyt Ende ic onbiede v dat ghi die haestelic vaet ende slaet, ende dan cleten mit purpur ende senten ons alsoe gheuaen, mer sijn scepen ende sijn heer cleyn ende groot dat doet 
{==b7v==} {>>pagina-aanduiding<<}
 versincken in die zee Ende sijn ridders ende sijn soudeniers die worden gheuangen op die roede zee Hier en binnen screef darius alexander weder so grote woerden ende swaer dat der talen ende weder talen anders en waren dan datment mitten swaerde becorten soude Alsoe iustinus bescrijft soe vergaderde doe darius te stride seuen hondert dusent mannen ende dat alle ridders waren Alexander ende sijn volc vochten daer soe vroemeliken tegen darius volc dat darius ende sijn volc seer ghescoffiert worden Want si saghen dat groet onweder als hagel ende wijnt ende reghen op hem vallen quam soe dat hem dochte dat die goden mit alexander ende teghen hem vochten, ende si stouen alle wech die ontulien mochten Ende darius was die eerste die daer vloech want hi verloes sijn wagen ende sat op een paert ende vloech wech snellic hier worden veel van darius volc ghesleghen Alexander bestont alleen in desen strijt ix.c. mannen te voet, ende hondert ridders ende xx. mer vanden reghen ende vanden onweder dat op die van persen viel en ondersceyt nyemant dan alexanders historie die aldus seit Dat alexander sijn heren ende sijn dode mannen eerlic dede ter aerden doen 
{==b8r==} {>>pagina-aanduiding<<}
 ende dat om dese seghe alle die meeste heren van asyen an alexander vielen ende hulde ende vrienscap mit hem makeden


¶ Hoe alexander thebeen destrueerde Capit. xvij.

HIer na quam alexander weder in gryeken mit groter macht om een meerre heer te vergaderen ende machteliker teghens darius te striden, mer hi moste liden doer die stede thebeen mer die stat woude op hem striden ende sloeten die poerten voer hem Ende alexander viel voer die stat mit sinen volc om die van binnen deser eren te dancken Doe quam daer een man ende hiet cleades mit eenre herpen ende viel voer alexanders voeten, ende speelde daer soe soetelic op ende sanc dit liedekijn voer alle sinen heren Ay alexander coninc der coningen here du moechste dese stat node vellen die die onsterflike gode eerst maecten ende die daer in waren gheboren Want lybertatus ende die grote god ercules waren om dese stat geboren Asyon maecte dese vesten van hem sijn comen alle die voerbarichste van dinen gheslachte Mer alexander en micte op desen sanc niet hi was so gram hi dede alle die stat vellen ende verbarnen Hier na beleide hi athenen oec die ghekeert was mit dien van pertsen bi domes-
{==b8v==} {>>pagina-aanduiding<<}
tenes valschen rade Ende die van lacedomene want domestenes hadt hier om ghehadt groten scat Ochines gaf die van binnen raet dat si hem op gauen alexander, mer dyomedes ontriedet ende woude datmen die stat teghen hem hielde Ende die stat vraechde domestenes, dat hi seggen woude welc raet dat hem best dochte van dese twee Ende hi hiet datmen ochines raet dede, ende men coes domestenen dat hi die boetscap an alexander doen soude ende dat hi hem brochte een gulden croen, ende hi dedet gaerne Ende doe athenen mit alexander versoent was, soe versoende oec lacedomene ende si senden alexander oec een gulden croen Iustinus scrijft dat dit gheuiel al eer alexander in asyen quam ende eer hi teghen darius street Dyomedes seit een woert dat voerstaet dat seer te mercken is Doe ict, laet ict, nv merct dit ic hebben ewelic verloren, nv kiest den scade of den toern


¶ Hoe alexander darius socht Capit. xviij.

ALexander gereyde hem anderweruen tot darius wert ende hi bestont enen swaren wech, want darius lach doe mit sinen heer op die tygre, ende hi hadde daer tot sijnre hulpe vier hondert M. man te voet ende 
{==c1r==} {>>pagina-aanduiding<<}
 hondert dusent vrome ridders als iustinus bescrijft Als alexander dit vernam soe bat hi sinen heer dat si willichliken vechten souden om des ghewins wille ende niet van vresen Ende doe alexander tot darius wert reet, soe voer mit hem in sijn heer een ridder van persen ghewapent als die gryeken Ende dese wachte stonde ende wijle ende pijnde hem alexander doot te slaen, mer dat benam hem een polette die hi opt hoeft hadde Staphants soe wort dese ridder gheuangen, ende men brochten voer alexander, ende die vraechde hem wat hi en wete Die ridder seide in enen vermeten ben ic hier ghecomen want hadde ic v doot gheslagen, ende hebben moghen ontuaren dan soude mi darius sijnre dochter hebben ghegeuen ende een groot deel van sinen ryke Alexander prijsde hem dese vromicheit ende hieten vry ende quijt hene ryden Als alexander darius naecte soe dede hi een wonderlic dinc, hi dede alte veel beesten vergaderen, ende dede hem an die hoerne ende sterte rysen binden om dattet een wout ende een bosch scinen soude van verre Ende om dat hi mitten rysen die si nae hem sleepten anden stert die droeghe mollim seer stuuen soude, ende 
{==c1v==} {>>pagina-aanduiding<<}
 Dat men alsoe niet soude mogen bekennen dat heer dat after quam Men begonde hier te vechten, ende alexander die coninc wort hier ghewont Ende den strijt wort soe starc datmen lange twiuelde wie den seghe hebben soude Int leste vloech darius seluer ende al sijn heer wort vluchtich Ende van sinen heer worden versleghen lxiij. dusent man te voet ende tien dusent ridders, ende daer waren gheuangen lx. dusent mannen Ende Alexander verloes hier van sinen luden hondert ende dertich man ende hondert ende vijftich. Ende aldus verginc den strijt


¶ Hoe alexander darius scat verwan Ca. xix.

IN desen strijt wan alexander op darius ouertallic scat, want des soe was soe menich hondert merc gouts dats alexander seluer groet wonder hadde Hier vinc alexander darius moeder sijn wijf sijn kint ende sinen broeder Mer dat goet ende den scat die hi hier wan deden verkeeren ende alte seer verheffen want hier nae soe volchde hi ouerdaet ende weeldicheit ende leyde al sijn herte an wiuen Ende sonderlinghe wort hi een minnende een wijf die hi gheuanghen hadde die bersenes hiete Ende an haer wan hi een sone die hi ercules dede hieten, mer noch docht hi altoes dat 
{==c2r==} {>>pagina-aanduiding<<}
 darius noch leefde Ende alexander beual persemoene dat hi voer op die zee van pertsen ende dat hi anders niet en dede dan dat hi die scepen op hilde ende vinghen dien hi woude van darius siden alle die princen vanden landen daer omtrent vernamen van deser seghen die alexander hadde Ende si quamen alle te gader an hem, ende gauen hem op alle haer goet ende lant Ende doe sette alexander sijn vrienden daer in alsoe hi woude ende gaf hem groet goet ende rijcheden, nae dat hem elc waert docht ende si en vrienscap ende trouwe ghedaen ende bewesen hadden


¶ Van Alexander opten berch garisim Capittel xx.

DOe darius sijn heer eerst vergaderde om teghen alexander te striden soe wort saraballa verblijt dien hi prince gemaect hadde ouer die ryuier effraten Ende hi pensede dat hi darius te ghemoete varen soude als hi alexander verwonnen hadde ende bidden om oerlof dat hi manasses sinen behuweden soen mochte enen tempel maken opten berch garisim Want sarabella was soe out dat hi ten oerloghe niet en voer, mer het gheuiel anders dan hi ghewaent hadde Want alexander ende die gryeken verwonnen dari-
{==c2v==} {>>pagina-aanduiding<<}
us ende sijn heer ende vinghen sijn moeder sijn wijf sijn kint ende sinen broeder soe voerseit is Nae desen strijt houden enighen boeken dat alexander eerst quam in syrien ende wan damas ende sydonen ende beleyde tyrum Doe nam sarabella mit hem viij. dusent wtuercoren mannen, ende voer alexander te hulpe ende seide dat hi hem lieuer hadde te dienen dan darius Ende dat hi hem op gheuen soude die steden die onder hem waren Ende alexander ontfinckem eerlic Ende doe sarabella die tijt te punt sach soe seide hi alexander dat hi hadde enen behuwelicten soen manasses, die des princen vanden ioden papen broeder was, ende dat veel ioden mit hem waren, ende si seiden dat si gaerne souden maken bi sinen oerloeue op een sonderlinghe stat enen tempel Ende hi seide dat di alexander seer orbaerlic wesen soude Want worden dus der ioden macht in tween ghedeelt soe en souden si niet lichte teghen hem steken Ende alexander gaf hem oerlof Ende doe ghinc sarabella harde naerstich stichten enen tempel ende een outaer opten berch van garisim Ende dese stont tot datten die romeynen destrueerden Ende hier maecte hi manasses prince vanden papen 


    

{==c3r==} {>>pagina-aanduiding<<}

¶ Hoe alexander tot iadus den groten paep van iherusalem om saltoers sende Capit xxi.

ALs alexander tyrum beleyt hadde soe screef hi tot iadum den prince vanden papen in iherusalem, ende hi versochte an hem dat hi hem saltoers sende, ende dat die preuancie dede bereyden tot sijns heren behoef Ende dat hi hem den tribuut sende die hi hem darius te gheuen plech Ende iadus die prince vanden papen antwoerde dat hi darius een eet ghedaen hadde, ende dat hi die niet breken en mochte also lange als darius leefde Doe wort alexander erre ende dreyghede die ioden, ende seide dat si an hem ghewaer worden soude wien hi sculdich waer beloften te houden Ende alexander dede grote drachte draghen inder zee totter muer van tyruse, soe datmen te voet gaen mochte ander mueren Want tyrus stont datter die zee al omme liep Ende doer nabugadonosor daer voer lach soe dede hi aen die een side veel steens dragen, om sinen heer een wech te maken totter poerten mer om dat die stat hem op gaf, soe en volmaecte hi den wech niet, mer alexander volmaecten nv Ende doe alexander tyrum gheslecht hadde, soe beleyde hi gasam, ende daer 
{==c3v==} {>>pagina-aanduiding<<}
 bleef sarabella doot Ende doe alexander gasam te wille hadde, soe haeste hi hem seer te iherusalem wert Ende doet die ioden vernamen soe ontsagen si hem seer ende riepen an gode dat hise vertroesten soude Ende si daden haer offerhande Doe badt iadus die pape ouer dat volc ende doe hi nader sacraficien in slape gheworden was, soe openbaerde hem god ende hiete hem dat hi betrouwen hadde, ende dat hi die stat mit hoeden ende mit heet banden pelleren soude ende mit cronen, ende dat hi sijn bisscops gewade an dede, ende dat dit ander papen hoer ghewade oec an daden ende dat hi mitten papen also wt ghinghen alexander te ghemoete Ende als yadus vanden slaep ontwaecte soe seide hi alt volc dit visioen, ende hoe hi vernam dat alexander niet verre vander stat was, soe ghinc hi wt als voerseit is mitten papen, ende mit eenre sconre menichte van poerters toe eenre stat diemen sophim hiet Want van daer mochtmen iherusalem ende den tempel sien


¶ Hoe alexander ons heren naem aenbede Capittel tweentwintich

HIer gheuiel dat nyemant van al den ghenen die den coninc volchden ghewaent en had Want doe alexander den prin-
{==c4r==} {>>pagina-aanduiding<<}
ce vanden pape aensach ghecleet mit des biscops ghewaden Ende op sijn mytre die gulden plate daer ons heren naem tetragramaton in ghegroueert was, so ghedochte hi godes die hem openbaerde daer hi in sijn bedde lach ende die hem beloeft hadde dat hi hem helpen soude dat hi wonne dat rijc van oesten Doe stont alexander haestelic van sinen paerde ende ghinc alleen tot voer den princen vander papen, ende hi viel langes voer hem op die aerde ende aenbede ons heren naem ende dede den biscop eer Ende die princen van sinen heer hadden dat alte grote wonder, ende si waenden dat des conincs hert bedewelmt had geweest, mer pertemeus die sijn sonderlinghe vrient was, vraechde hem waer bi hi der ioden papen aenghebeden hadde Ende die coninc antwoerde ende seide, ic en aenbede den paep niet mer ic aenbede god wes dienste dat hi doet, want doe ic was in lycia in macedonien lant soe sach ic hem in alsulcke habijt Ende doe ic pensede of ic soude moghen winnen so hiet hi my dat ict ghelouen soude, want hi soude mijn heer geleyden ende leueren int rijc van pertsen want nv eerst soe sach ic in desen paep sijn ghelikenisse, ende ic hebbe vast gheloue dat 
{==c4v==} {>>pagina-aanduiding<<}
 mi ghescien sel dat hi mi gheloeft heeft Hier om aenbede ic gode ende dede den man eer Doe dede alexander sijn heer achter trecken ende voer mit luttel luden in iherusalem ende dede gode offerhande inden tempel also hem ya dus die prince vanden papen wijsde ende hiet Doe brochten si voer den coninc daniels boeke ende toende hem datter in ghescreuen was hoe dat een gryex coninc die macht van pertsen tonder doen soude Ende alexander wort hier om harde blide, want hi hoepte dat dit van hem gheseit waer Ende des anderen dages dede hi dat volc vergaderen, ende hiet hem eyschen wat si wouden Ende om haer versoec, so orloefde hi hem dat die ioden alle die werelt doer waer si waren haer wet houden mochten Ende hi scout hem quijt ende vrijdse van allen tribuut, vanden seuenden iaer om die vierte vanden land Ende hier na toech hi ten anderen stede wert Ende doe die samarien sagen die grote miltheit ende die grote gracie die alexander den ioden ghedaen hadde, soe quamen si tot hem ende seiden dat si der ioden maghen waren, ende si rekenden haren gheboerten van effraym ende van manasses Ende si baden den coninc dat hi haren tempel in garisim 
{==c5r==} {>>pagina-aanduiding<<}
 eer doen woude Ende hi beloefdet hem te doen als hi weder keren soude, ende si baden hem dat hi hem den trybuut vanden seuenden iaer verliete Ende hi vraechde hem wie si waren, ende si seiden dat si hebreeusche waren Ende doe hem die coninc vraechde of si ioden waren, soe seiden si neen Ende doe antwoerde hem alexander dat hi den ioden ghegheuen hadde ende nyemant anders, want altoes wast der samaritanen castume, wanneer dat si saghen dattet den ioden wel was soe seiden si dat si hare maghen waren, mer als die ioden qualic voeren so seiden si dat si hem niet en bestonden

    
        
¶ Hoe alexander voer tot amons tempel Ca xxiij

HIer nae voer alexander in lybien tot amons tempel, om dat hi kont ende kenlic doen woude dat hi van enen god ghewonnen was Ende om dat hi sijnre moeder suueren soude van haren dorperliken naem ende van hare ouerspul Alexander sende voer hem mit sinen boden grote presenten tot amons papen om dat die papen seggen souden dat alexander woude gheseit hebben Alexander quam seluer binnen den lande ende reet op dat sant inder zee, mer hi liet daer een deel luden die hem volghen wouden ende die verdroncken 
{==c5v==} {>>pagina-aanduiding<<}
 Mer alexander quam seluer ouer, ende quam ten tempel ghesont Ende die paep quam wt teghen hem, ende seide ouerluut dat iupiter sine vader was diemen daer int lant amon hiet Alsoe voerseit is soe reet darius lasteliken vten stride die hi verloes hier voer Ende hi quam int lant van babilonien, ende hi vernam dat alexander weder van ammons tempel ghekeert was weder in egipten Ende dat hi daer maken dede alexandrinen die hoefstat vanden lande Darius screef oetmoedeliken letteren an alexander dat hi hem beryede, ende sende hem weder sijn gheuanghen, ende namer alsoe veel gouts voer als hi woude Alexander eyschte ouer tghelt ende goet al sijn lant Darius screef weder tot alexander dat hi sijn oerlogen liet staen, ende naem sijn dochter te wiue, hi soude hem daer mede gheuen een groet deel van sinen rijc Alexander eyschte echter sijn rijc altemael, want het waer sijn, mer hi ontboet hem dat hi ende sijn volc oetmoedeliken wt quamen teghen hem, ende gauent hem op als of hijt al ghewonnen hadde


¶ Hoe hem darius ende alexander ouerscreuen Capittel xxiiij

Iustinus scrijft dat darius nv wel docht dattet hem nv niet en halpt wat 
{==c6r==} {>>pagina-aanduiding<<}
 hi alexander nv van vrienscap bade Ende hi vergaderde weder vier hondert dusent man te voet ende oec hondert dusent ridders Ende hi bereyde hem weder teghen alexander te stryden mer doe hi tot alexander riden soude, soe quam hem inden wech een nyemaer dat sijn wijf doot waer, ende dat alexander groten rouwe hadde om haer doot, ende dat hise seer beweende Ende dat hise eerlic ende grotelic begrauen dede Mer men seide hem dat dit alexander niet en dade om enighe ontamelicheit die hi mit haer hadde, noch om minne, want hi en hadde haers in sulcken saken nye scout, want dese eer dede hi haer van houesseden ende van edelheden want sijnt dat hise gheuangen hadde, ginc hi dicke tot haer ende totten kinderen ende troestese vaderlic Als darius dit verhoerde so dochte hem dat hi alexander altemael verwonnen hadde om dat hi na so groten strijt die hi teghen hem ghehadt hadde dus verwan oec mit duechden ende mit eren Ende darius rekendet nv voer groet eer datten alsulcken prince verwan na dien dat hi verwonnen bliuen moste Ende darius screef echter an alexander ende dancten seer, dat hi ten sinen wert die hi gheuangen hadt nye dorperheit noch ontamelicheit 
{==c6v==} {>>pagina-aanduiding<<}
 ghedaen en hadde Ende hi boet hem veel meer van sinen lande dan hi te voren ghedaen hadde Ende voert boet hi hem voer die gheuangen achte dusent talente gouts Alexander screef darius weder ic en micke niet op mijns vians danc ende op mijns viants wille en heb ic niet ghedaen, want in oerloghe noch in paeyse seide hi dat hi nye en sochte noch en begheerde ouerspul noch dorperheit, mer hadde hi wat ghedaen dat hadde die duecht van hem gedaen want hi waer vroet ghenoech te striden tegen sinen viant ende oec tegen sijn begeerte Ende dit dede hi al om der eren wille Voert soe ontboet hi darius dat hi dit soude mogen proeuen ende onderwinden in hem op dat hi hem onderdaen wesen soude Want hi seide dat twee heren die werelt niet en mochten regieren sonder oerloghen ende striden, want ghelijc die sonne alle die werelt verlicht, also ist openbaer datter mer een heer is bouen alle die werelt Hier om so neem darius alsulcken raet, cort dat hi ons in handen comt te wille of ghereide hem ten naesten daghe tot enen nuwen stride


¶ Hoe alexander mit darius at Capit. xxv.

ALexander lach langhe mit sinen heer op een ryuier hiet die strange Ende hy 
{==d1r==} {>>pagina-aanduiding<<}
 wort te rade dat hi seluer spreken woude mit den coninc darius Ende hi nam mit hem emendus die bi hem was, ende noch een ander Ende voer haestelic ten riuier stranghe die tusschen die twee heren liep Nv is die ryuier van sulcken natueren, dat si dicke bi nacht ende bi daghe bevriest datter een gheladen waghen ouer varen mach Alexander hiet emendus daer bliuen ende beyden, ende hi reet an darius die sijn heer tot dier tijt al omme voer besien hadde Ende doe alexander darius te ghemoete quam, soe gruete hine nader seden vanden lande ende seide Heer alexander heeft mi an di gesent dat ghi hem ontbiet den dach dat ghi striden selt ende cort Want men seit verre dat mijn heer node strijt om dat hi vermoeyt is, aldus beual hi mi dese woerden aldus te seggen Hier op antwoerde darius ende seide, ic waen dattu seluer alexander sijste, want nyemant anders en soude ons dus stouteliken van striden te voren dorren leggen Alexander lochende dies ende seide dat hi waer sijn bode Doe nam hem darius bider hant ende leyden in sijn tente ende deden sitten mit hem eten tot sijnre tafelen Ende hi woude ymmer dat alexander vten nap dranc ende hi stacken in sinen bosem Ende dit mercte een man ende 
{==d1v==} {>>pagina-aanduiding<<}
 seidet darius Ende darius seide hem dat hi dorperheit dade dat hi sinen nap nam Ende hi antwoerde darius ende seide Heer dit en is gheen scande in alexanders houe, want alle die tot sine tafelen sitten die nappen sijn haer daer si wt drincken Binnen dese bedacht hem passerges, dat dit alexander seker was want hi hadden voermaels in philips huse dicke ghesien, mer alexander mercte dit ende hi ontvloech mitten nappe Ende hi doer stac den gersoen die sijn ors hilt mitten swaerde Ende aldus ontreet hi mit groter auonturen want hem mochte nyemant volgen Darius dreef groete misbaer om dat hem sijn viant dus ontuaren was Ende alexander quam tot sinen luden ende vertelde hem hoe hi mit darius at Ende hi toende dat litteyken sinen nap die hi hem ontdraghen hadden Hier om waren sijn luden alte blide dat hem dese vroemicheit gheuallen was, mer coninc darius die was seer droeuich


¶ Hoe darius ende alexander streden Capittel xxvi.

DEs ander daghes haeste hem darius ten stryde Ende alexander hadde langhe tijt in sorghen gheleghen om den strijt te hebben soe dat hi binnen dier nacht niet 
{==d2r==} {>>pagina-aanduiding<<}
 en conde slapen sonder inden morghen stont Ende alexander bleef slapende tot dat al sijn heer stont betaelgijt om te striden, sonder dat hem haer coninc brac Persenio ghinc in alexanders tente, daer hy lach ende sliep ende sprac hem toe waer bi hem die slaep nv soe soet was ende tis nv tijt van vrese te hebben Doe antwoerde hi saen, nv ben ic van groter sorghen quijt, om dat ic hier nv ter stat striden sal, om alle die moghentheit te winnen die darius gheleesten mach, mer vlieghe ic ende volghe hi mi nae soe waert tijt van vresen Nv gaet ende besiet dat nyemant ten ryuier ouer en vaer, mer laet darius ende sijn heer al ouer varen want ic sel te hant bereyt sijn Hier en binen quam darius ouer mit alle sijn heer ouer een brugghe Ende alexander toech teghen hem mit alle sijn volc Ende daer wort anxstelike gheuochten, soe datter menich man doot bleef, mer die van pertsen hadden alle tafterdeel, ende begonden starkelic te vlieghen, want in ghenen strijt die voer gheweest hadde, en bleef soe veel volcs doot als hier dede Als darius sach dat sijn volc verwonnen was, soe woude hi hem seluen doden of inden strijt steruen eer hi vloghe, mer een sijn 
{==d2v==} {>>pagina-aanduiding<<}
 vrient ontrieden hem ende deden keeren sijns ondancs ouer een brugghe in een stat Ende hi hiete die brugghe breken mer darius seide dat en selmen nemmermeer doen, dat waer iammer dat wi onse ander luden die noch ouer sijn inden strijt ende sellen moeten vlien dat wi hem die vlucht benamen van groten dranghe die opter brugge was soe verdranc menich man inden stranghe des alexander herde blide was


¶ Hoe darius an alexander screef om genade ¶ Capittel xxvij. 

DArius hadde nv als sijn hope verloren ende hi viel in sijn sael op die aerde ende dreef iammerlic misbaer Hier na hadde hi raet dat hi dus an alexander screef Aen alexander sinen heer darius saluut ende eer, het waer wel ghedaen ende edelheit woutste hem ghenade doen, want die auontuer heeften di tonder ghedaen machtelic inden velde Ic bidde dattu ontfermes mijnre moeder ende mijnre kinder alsoe di betaemt Ende dijnre goedertierenheit toe behoert ende dat ghise ons wilt weder senden Ende om die weldaet sel ic di gheuen al mynen rijck ende vorder scatte die verborghen leggen onder 
{==d3r==} {>>pagina-aanduiding<<}
 der aerde Ende daer toe dat rijc van pertsen ende van meden Ende alexander seide hi en dedes niet Doe ontboet darius pouram den coninc van indien dat hi hem te hulpe quame teghen alexander ende hi soude hem daer voer gheuen onuertallike scat Dit vernam alexander ende haeste hem dat hi quam ter poerten wert eer darius te indien wert voer Ende alexander toech doer, dat is ouer gebercht doer een cleyn gat want buten en leyt gheen wech Ende binnen den somer en is gheen man die daer doer derf gaen om dat daer so veel serpenten sijn nochtan en isser gheen slot voer van yser teghen heer noch tegen volc


¶ Hoe darius van sinen luden gheslagen wert Ca. xxviij. 

IOsephus seit doe alexander liden woude voer darius, doer die poerte van caspien soe toech hi doer panfilia, ende daer most hi liden doer een groet ryuier ghelijc enen arm vander zee ende daer dede god wonder, want dat water vander ryuier sceyde hem in tween Ende alexander reeter doer op ten droghen gronde mit alle sinen heer, ende dit liet god gescien om dat hi mit hem breken woude die macht van pertsen Orosius ende iustinus segghen dat alexander in desen les-
{==d3v==} {>>pagina-aanduiding<<}
ten stryde of wan mit moghentheden dat rijc van pertsen ende van meden Want hi en vant nyemant die teghen hem voertmeer dorste steken of setten teghen hem In dese vaert wan alexander meer gouts ende roefs dat nyemant gelouen en soude Hi wan oec persipolia dat die hoeft stat was vanden lande van pertsen Dese stat hadde langhe ghestaen in vreden ende was wel van groten goede des hem nyemant en bewant, ende dat quam al in alexanders handen Nv ghinc darius vlieghen wt die eenre stat in die ander stat, ende waende erghent in vreden sijn Ende darius hadde mit hem twee valsche princen die hieten bessus ende nabasmes die droeghen ouer een, ende beghinghen darius daer hi heymelic was, ende wonden ouer doot ende lieten legghen ende vloghen haestelic wech van hem, totter tijt dat si wel verstonden ende wisten hoe dattet mit hem vergaen was Alexander vernam dattet darius aldus vergaen was ende datten sijn luden ghespannen hadden in gulden vingherlinc Ende hi reet derwert haestelick den naesten wech die hi varen mochte, ende hi quam tot darius soe dat hi en leuende vant Ende hi gaf hem alexander op in die hande. Ende nam hem mitten 
{==d4r==} {>>pagina-aanduiding<<}
 knyen ende sprac hem toe soe hi best mochte


¶ Dit waren darius woerden voer sijnre doot Capittel neghentwintich

ALexander na dien dat mi die auonture gheseit heeft soe ist mi vergaen Ende is mi nv ter uren een groet toestelic dinc dat soe groten heer ende so machtigen soe du biste tot mijnre doot wesen sel Hier om bid ic di dattu mi doetste ter aerden eerlic, totter stat daer die coninghen van pertsen mijn vaders begrauen sijn Ende ic bidde di dattu ghewaerdighen wilste te wesen tot mijnre wtvaert eerliken dienende Ic beueel di oec rogadimes mijnre moeder en mijnre broeder monterus en darius minen soen Voert bid ic di dattu roaxanes mijnre dochter tot enen wyue neemste Ander yeesten hebben bescreuen dat darius doot was eer hem alexander sach En doe darius doot was soe dreeffer alexander soe grooten rouwe om ende so groten hantgheslach al hadde hi sijn vader gheweest Ende hi deden eerlic ter aerden nader coninghen van pertsen sede Origius scrijft dat in drien striden dat alexander op darius wan bleuen doot vijftich hondert man Iustinus scrijft dat alexander deylen dede den volc dat mit hem 
{==d4v==} {>>pagina-aanduiding<<}
 was dertien dusent talenten gouts Ende aldus soe coemt die blijscap nae haer pijn Ende hi dede voren op die starcke stede exbatanis hondert dusent ende tnegentich dusent talenten gouts Van deser stat maecte hi heer permemoene enen stouten man Alexander wan al darius lant binnen den sesten iaer na dat hi begonde te regneren Hier nam eynde dat ryc van pertsen dat ghestaen hadde twee hondert iaer ende een ende dertich Van tyrus tyde die die eerste coninc van pertsen was


¶ Van darius graue Capittel xxx.

NV wil ic voert scriuen hoe darius graf ghemaect was Ende daer waren in ghescreuen ende gheteykent alle die lande van der werelt ende vanden yeesten Appellas was meyster van desen graue ende het was aldus ghemaect Het was van tween sarcken van marmorsteen die groet goet ghecost hadden ende waren seer lanc ende dicke ende effene Opten ondersten steen maecte hi wasseken of lijsten binnen den cant vanden sarcke van scoenen latoenen Ende opten vierhoeken maecte hi vier sulueren columpnen dicke ende starcke ende wel ghewrocht, mer die hoeke waren gulden wel ghesuuert ende seer vterlic ge-
{==d5r==} {>>pagina-aanduiding<<}
maect Dese waren ten vier hoeken ghesoudeert opten ondersten sarc mit metale Op dese vier columpnen leytmen den anderen sarc die was van witten marmorstene Op dese sarc hadde appellus gesoudeert al doer brede waesken van finen goude, ende daer in hadde hi ghewrocht die ronde werelt ende in drien ghedeylt ghelikerwijs als hier beneden staet
    
{== afbeelding 
        	
    ==} {>>afbeelding<<}
    

Asyen		Sem		
	Iaphet		Cam	
Europen				Affrica

Aldus is die werelt in drien ghedeylt want asyen hout alsoe veel als beyde die ander pertyen In elcken van desen pertyen hadde appellus ghemaect ende ghegrauen alle die steden die daer binnen waren Ende alle die ryuieren die daer binnen liepen, ende wat volc datter binnen woende, ende mit wat tongen datmen daer sprac, ende die groete woude die daer binnen laghen ende oec alle die eylande vander zee ende hoe si hieten Dit hadden si soe properlic 
{==d5v==} {>>pagina-aanduiding<<}
 daer an ghewracht van weuen, dat een mensche hadde gheweest wt al der werlt hadde hi bi deser tumben ghestaen hi hadde ghescien ende moghen mercken den rechten wech tot sinen landen wert Oec hadde hi daer ane ghewrocht dier yeesten vanden beginne der werelt ende die stryde Ende hoe alexander darius verwonnen hadde Die landen te noemen laet ic hier after om dat ic corten wil Al dit werc hadde appellus oec begrauen ende gemaect mit eenrehande beesten ende dieren diemen vant Ende hi hadt al ouer gedect mit enen werke dattet lichte ghelike enen cristal, mer het was veel claere ende scinende geliken der sonnen van claerheden Hier doer sachmen alt werc Ende darius verteerde daer hi in ghebalsent lach mit dieren crude ende specien An desen tumbe stont oec ghescreuen hoe langhe die werelt ghestaen hadde tot dat alexander coninc wert dat was acht ende viertich hondert iaer xxx. iaer myn


¶ Van phylo anaxinines ende van ephiturus Capittel xxxi

TOt dien tiden was anaxinines seer uermaert van wijsheden ende hi leerde alexander in sijnre ioecht wijsheit ende doghet Ende het gheuiel dat alexander vellen 
{==d6r==} {>>pagina-aanduiding<<}
 woude die stat daer anaxinines wonachtich in was Ende anaxinines ginc vter stat tot alexander om een bede te bidden, mer alexander swoer dat hi op dien dach gheen bede om hem doen en soude Doe sprac dese wise man, nv bidde ic di dan dattu dese stede slechte, ende aldus verkeerde hi alexander van sinen quaden sinne mit subtijlheden, want alexander hielt sijn woert, ende en dede sijn bede niet, ende dus bleef die stat staende die alexander meende te vellen Tot desen tiden was ephicurus oec tot athenen vermaert inder stat mer hi dwaelde in enighen saken want hi seide dat die meeste salicheit vanden menschen waer in weeldicheden van vleysche Hi seide oec dat god dese werelt niet en achte ende dat die sielen steruen mitten lichaem ende hi seide oec enighe goede punten want hi seide wie wijsheit wil crigen die moet alle weeldicheit laten varen want wie der naturen recht leuen wil hi en mach niet arm werden want sulcke comen van groter armode tot groten goeden mer dan beghinnen si eerst haer katiuicheit Hi seide oec die ergent eten sel hi besie oec mit wien hi eten sel ende wat hi eten sel Dat beghin van alle doecht dat is dat een sijn misdaet bekent ende dat hi altoes pense dat hi ster-
{==d6v==} {>>pagina-aanduiding<<}
 uen moet Een en sel sijn leuen niet ouergeuen tot ouer aet noch ter gulsicheden, mer hi sel keeren ter wijsheit ende te ghemaeticheden want van weeldicheden coemt dicwyle onbaet ende euel ende grote siecheit.


¶ Hoe alexander sijn seden verwandelde Ca. xxxij 

ALs darius doot was ende begrauen so hief op alexander die seden van pertsen an sijn cleder ende an sijn ghewaden ende hy droech die crone van pertsen, ende liet varen die castume van macedonien Ende dit beual hi sinen boden seluer te doen dier nochtans tegen seiden Hi ghinc houden veel wiuen ende amyen die scoenste die men vinden mochte Ende daer mede lach hi dach ende nacht so hem goed dochte Hi wort oec alte gulsich van spise ende van dranc om dat hi woude dat die luxurie niet meerren en soude hadde hi ghemaect gheweest van spisen Hi maecte spele in sinen werscap ende vergat seer sijn wijsheden want hi en mickede des niet dat sijn rijcheden sijn goede seden versmoerden Hi wort als een tyran op sijn volc ende als een viant ende hi balch hem seer als hem yemant seide dat hem mistont hi hads groten toern datmen hem philips sone hiet ende datmen hem seide dat hi den sede van sinen lande verleit 
{==d7r==} {>>pagina-aanduiding<<}
 hadde Ende hier om worden ghedoot fylotes ende pinenion sinen vader, aldus soe en maect grote rijcheit nyemant goet, mer si versmoert goede seden Hier na wan alexander sychem ende alle die luden die onder den berch tantalus al om ende omme gheseten was, want dit was wilt volc ende onwetende ende nye en constese yemant bedwingen, mer alexander dwancse alle Hier na quam hi ten berge van caspien, daer die tien gheslachten van ysrahel in besloten sijn want also hier voer inder coningen boec gescreuen is soe leuerdese god om haer sonden wille salmanasar den coninc van assyrien ende die voerdese hier ende brochse wt haren lande


    
¶ Hoe alexander die tien gheslachten van ysrahel besloet Capittel xxxiij

DOe alexander ghecomen was ten berghe van caspien, soe sende die tien gheslachten van ysrahel boden an hem Ende si baden oerlof dat si teghen hem wt trecken mochten Ende alexander vraechde die sake waer om si soe gheuanghen waren Ende doe men hem seide dat si gode openbaerliken gelaten hadden van ysrahel, ende hadden een gulden calf aen ghebeden, ende dat hem god propheten te voren gheseit hadden datse hier 
{==d7v==} {>>pagina-aanduiding<<}
 om souden worden gheuanghen gheuoert datsi nemmermeer wederkeren en souden Doe antwoerde alexander dat hise noch nauwer besluten soude Ende doe dede hi die nauwe weghe van die gheberchte bemueren Ende doe hi sach dat dit werc omleyt was om te volmaken mit menschen pinen, soe bat hi god van ysrahel dat hi dit werc volmaken wilde Hier na te hant ghinghen die roken ende die berghen die een an die ander soe datmen daer nemmermeer ouer comen en mach Ende hier wort gheopenbaert dat god niet en woude dat si nemmermeer wt quamen Nochtan seit men dat si wt comen sellen biden eynde van der werelt ende si sellen groet volc verslaen Daer god dus groten daet dede van enen quaden mensche wat sal hi dan doen om den goeden menschen 


¶ Vander poerten van caspien Ca. xxxiiij

NV wil alexander trecken ter poerten van caspien Solinus scrijft hoe danich dat dese poerten sijn, hi seit tis een enghe bat ghehouden in den roeken ende is viij. mylen lanc ende soe enghe dat daer nauwe een waghen doer liden soude In beyden siden van desen weghe sijn die roedschen alte hoghe daer hi wt ghehouwet is Ende die roedschen tranen 
{==d8r==} {>>pagina-aanduiding<<}
 altoes van sout aderen Ende die uerscheit verhart daer ende wort glat oft een ijs waer, so dat die wech so quaet is ende so nauwe te gaen dats nyemant en soude moghen ghelouen Ende alsmen ten eynde van dese wege coemt, so leyt an beyden siden van desen weghe wel viertien milen lanc sant Ende daer binnen en vint men gheen versceit, ende als men ten eynde vanden gate comt, so comen daer soe veel serpenten gheronnen, datter nauwe yemant mitten liue ontgaen mach ten waer inden wynter Ende doe alexander vernam datmen anders erghent liden en conde tot deser poerten van caspien soe vergaderde hi sijn ridders om dat hi ondervinden woude wie darius ter doot gebrocht hadde


¶ Die wraeck van darius doot Ca. xxxv.

ALexander seide tot sinen ridders ghi heren ic ben blide, ende harde vroe dat darius mijn viant aldus doot is ende oec ben ic den genen dien ter doot ghebrocht heeft om minen wille groet eer ende groet loen sculdich ende dat soude ic doen op dat ic wist wie dat si waren Daer om bid ic of si hier sijn die dus veel om minen wille ghedaen hebben dat sijt mi nv openbaeren, want ic meense hoghe heren te maken doe dit bessus ende narbasmes hoerden
{==d8v==} {>>pagina-aanduiding<<}
soe worden si blide, ende quamen beide te gader voert ende lieden dat si desen moert ghedaen hadden Ende doe dedese alexander beyde wel hoghe hangen Ende hi seide dat hi niet besworen en waer, ende dat hi oec niet en loghe want hi maecse hoghe heren Daer wort oec een ander gheuanghen die den raet ende den moert van darius toe bracht Ende dien leuerde alexander darius broeder ter wraken Ende alexander toech doe haestelic op terdus die scone riuier Ende daer dede hi een grote stat op maken binnen xxij. dagen die na hem alexandrien hieten dede, ende hi muerde een muer al omme die stat die ses mylen lanc was, ende hi vergaderde volc wt enigen steden die cyrus bi wylen gemaect hadde ende dedese in deser stat wonen Men vint oec bescreuen dat alexander elke iaer een stat maken dede die hi alexandrien hieten dede Ende dat waren xij. alexandrien inden xij. iaren dat hi regneerde Ende in sulc van desen steden liet hi luden van sinen heer die te cranc ofte out of te pijnlic gheworden waren Ende hi dede inder mueren vanden steden houden dat die steden alexander iupiters soen hadde doen maken, mer dit was een sotte stoutheit dat hi hem seluer ouer god hilt, die leuen 
{==e1r==} {>>pagina-aanduiding<<}
 most mit spise ende mit dranc


¶ Hoe alexander cliuise doot sloech Ca. xxxvi

EEns sat alexander in een feeste ende hi sat ende at ende dranc mit sinen voerbarighen heren soe dat hi al droncken wert Ende men wert ghinder sprekende van philips alexanders vader Ende die heren begonden philips te prysen, mer alexander prees hem bouen sinen vader ende verhief hem harde seer Ende dat meeste deel vanden heren warens hem mede, om dat si hem lieue woude seggen mit sinen carnien Mer daer was een ridder die clitus hiet, ende hi peynsde hi soude die waerheit seggen hi balchs hem die woude ende hi prees veel meer philips Doe wort alexander op hem gheporret mit gramscappen ende greep een speer die een knecht in sijn hant hadde ende doer stac dese clitus die een out vroem ridder was Ende doe clitus doot lach riep alexander tot hem aensiet wat di philips nv helpen mach Mer des anderen daghes doe hi nochteren gheworden was, ende ghedochte wat hi ghedaen hadde, soe woude hi hem seluen doot ghesteken hebben van rouwe ende hi ginc ende woude clitus cussen Ende en haddent hem sijn vrienden 
{==e1v==} {>>pagina-aanduiding<<}
 niet benomen, hi hadde hem seluen op die seluer stede doot ghesteken, want hi bedacht hem seluen dat clytus suster sijn amye was Ende dat hi oec om dese selue saec ghedoot hadde permemoene ende faloton ende veel ander luden van sinen ghenoten Dit ghinc alexander seer claghen, soe dat hi in veel daghen niet en at tot dat hem verboden sijn heren dat hi ate Ende sonderlinghe calistenes sijn gheselle die mit hem voer aristotiles ter scolen ghinc Ende die was seer wijs ende hi was cortelic tot alexander gecomen om hem te raden 


¶ Hoe alexander calistenes dode Capittel xxxvij

HIer nae doe alexander weder becomen was ende hi weder begonde te oerlogen soe verwan hi twerehande volc die hem op gauen ende brochten hem ghiften Doe gheboet alexander daer datmen anbeden soude als een god Ende calistenes laecte hem dit ende seide dat hi pensen soude dat hi sterflic waer Hier om wort alexander gram ende toech hem an dat hine vernomen hadde dat hi en verraden soude Ende hi dede hem alle sine leden of snyden sijn nose ende sijn oren ende sijn lippen, soe dat elcken mensche ontfermde dien 
{==e2r==} {>>pagina-aanduiding<<}
 sach Ende daer na dede hi en sluten als een mute mit wilden honden om datse hem verscoeren ende verbiten souden Ende om dat die luden desen souden sien in deser pinen hem veruaren souden Lysymagus een ridder die calistenes discipel plach te wesen in sijnre scolen hi hadde ontfermenis op sinen meester dat hi en in deser pinen sach Ende om dat hi sine pine corten woude, so gaf hi hem een cop mit fenijnden dranc om dat hi te eer steruen soude Hier om soe balch hem alexander ende dede hem werpen voer een leeu, nochtant so liet die leeu desen ridder leuen ende dus verhief alexander hem seluen Ende om datter veel van sinen groten heren, niet en wouden ouer god ontfanghen soe dede hise iammerliken doden ende hi seide hem alle verradenisse an


¶ Hoe alexander in indien toech ¶ Capittel xxxviij

HOe alexander hier na sijn vaert tot indien wert te varen, want dit ist dat meeste lanscap van al die werelt, want in dese lantscap wonen xliiij. manieren van volke Ende daer staen wel binnen vijf dusent hoefsteden die al vol van rijcheden sijn Want dat lanscap hout wel nae dat een derdendeel 
{==e2v==} {>>pagina-aanduiding<<}
 vander werelt In dit lanscap sijn soe veel wonders dats nyemant en soude moghen vertellen Daer sijn soe hoghe boemen diemen niet en soude moghen op scieten Alsoe saen als alexander binnen dese landen quam soe quam des coninc porrius boden teghen hem ende brochten hem brieuen daer aldusdanighe woerden in ghescreuen stonden Hoe bistu soe sot ende soe coen dattu onse rijc naken dorste ende moeyen, ic rade di dattu penses dattu een mensche biste ende en pijn di niet teghen gode te doen Du moechstu wel weten ende vernemen wie wi sijn mer die auontuer en vermach teghen ons niet Hier om beueel ic di dattu te gryeken wert naerste, ende laet v hier mede ghenoeghen want weet voerwaer hadde ons dijn rijc erghent ghenoecht of hadden wijt begheert, onse broeders haddent langhe tonder ghedaen, mer wi veronwaerdent als modder, want tis onghelijc onse rijcheden ende hier om en begeerdent wijs niet te winnen Alexander en achte van desen brieue niet, want hi kende wel dreyghinghe ende ouer tale


¶ Hoe alexander in Indien enen soen wan Capittel xxxix.

    
{==e3r==} {>>pagina-aanduiding<<}

Iustinus seit doe alexander in indien quam, soe dede hi sijnre ridderen gesmide van haren scilden sulueren maken ende oec haers harnas Ende cort hier nae, soe quam hi voer een stat hiet misa, mer dat volc dat daer binnen was, en wouden hem niet weren, want si verlieten haer op haren god liberbatus Hier om hiet alexander datmen die stat vermyden soude Ende hi hilt daer bi legghen mit sinen heer an een berch diemen heylich hiet, ende dat en is niet verre vander poerten Op dien berch wastet alte scoen mit wewende ende wijngaert al ouer sonder enich oefenen Van deser stat voer alexander in eenre conincinnen lant die cleophilips hiete Dese vrouwe gaf haer op in alexanders hant, mer si brede haer seluen saen ende dede alexanders wille Ende hier om gaf hi hare lant weder ende haer vryheit Alexander wan an dese vrouwe enen soen die si alexander hiet, ende hi wort namaels coninc van indien Ende porrus vergaderde mit hem een groet heer om te stryden teghen alexander Ende alexander toech vast teghen hem te stryden, ende beyde die betaelgien vergaderden ende an beyden siden bleef groet volc doot 
{==e3v==} {>>pagina-aanduiding<<}
 Ende int vergaderden vanden stryde soe reet porrus pusifal alexanders ors doot Ende alexander wort seer veruaert ende drouich om sijn paert, want hi was doe seluer in groter auentueren Ende die gryeken quamen toe slaende haren heer te help daer hi te voete stont ende daer bleef menich man doot ende ghewont doch holpen si alexander vter noot. Mer hi liet alle weer staen ende gheuecht, ende nam pusifal biden stert, ende toecht an die een side Want hi ontsach hem dattet die van Indien gheroeft souden hebben, ende dat en had hi om gheen goet ghewilt Dus toech alexander afterwert, ende men maecte tusschen beyden een bestant twintich dagen durende want binnen dier tijt machmen ghenesen die gewonde ende die doden ter aerden doen nae haerre waerdicheit


¶ Hoe alexander porrius eysche te campe Capittel xl.

BInnen deser tijt beriet hem alexander dat hi porrius beroepen soude te campe ende hi ontboet porrius dattet gheen eer en waer dat lantsheren soe seer haer heer auenturen souden Ende hi ontboet hem dat hi teghen hem te campe quaem man teghen man, ende wie verwonnen bleue sijn heer 
{==e4r==} {>>pagina-aanduiding<<}
 bleue mede verwonnen ende soude onderdaen worden den ghenen dien verwonne Porrius was harde blide van deser nyemaeren ende nam den campe teghen alexander te vechten, want hi mercte inden strijt dat alexander mer vier cubitus lanc en was, want hi was vijf cubitus lanc oec groet ende starc Dus ontfinc porrius den camp te vechten teghen alexander, hi verwonne die mochte Hier en binnen clede ende onteykende hem alexander ende voer inden burch daer porrius lach, ende gheliet hem of hi copen woude wijn ende vleysch Ende doe hi voer porrius quam soe vraechde hem porrius wat alexander dede ende hoe out dat hi waer van iaren Alexander antwoerde hier op ende seide onse coninc hout hem als een ionc man plecht, want hi sit in sijn tente biden viere soe hi ghewoen is ende wermt hem Doe wort porrius seer blide om dat hi teghen een oude man vechten soude, want hi was ionc ende seer veruaert ende hi antwoerde wat waent alexander ende waer hout hi ons voerwaer om en merct hi sine outheit niet Alexander antwoerde weder, heer ic ben een maet ridder soe dat ic ten nausten niet en weet wat alexander doet Ende porrus wort doe 
{==e4v==} {>>pagina-aanduiding<<}
 te rade dat hi doe alexander enen brief gaf daer groet ghedreych in stont ghescreuen ende hi gheloefde hem groet goet op dat hi dien brief alexander gaue Ende doe swoer alexander selue dat alexander dien brief sien soude al watter nae quame Ende aldus voer hi weder tot sinen heer wert Daer nae als dese twee coninghen inden campt vergaderden ende si vochten, soe was men langhe in twiuel in beyde den heren, welke dat scoenste hadde, mer alexander was wel op sijn hoede Ende daer porrius mit auentuer op sijn volc sien soude, soe stac hem alexander mitten swaerde dat hi hem op gheuen most tot alexanders wille, want hi stacken een grote wonde Doe dit dat volc van indien sach, soe scoten si op alexander om dit te wreken, mer alexander bat hem dat sine wouden horen een luttel spreken. Ende doe verwanse alexander mit scone redenen ende woerden soe dat sine ouer haren heer ontfinghen ende si bleuen hem onderdanich


¶ Porrius rijcheit ende macht ¶ Capittel xli.

ALexanders hystorie seit dit vanden campe als voerseit is Mer iustinus bescrijft dat porrius was van alexander 
{==e5r==} {>>pagina-aanduiding<<}
 seer ghewont, ende oec gheuangen in dien strijt daert ors pucifal in doot bleef Ende dat porrius hier om soe droeuich was datmen hem qualic verbliden mochte dat hi hem liet genesen ende dat hi ate ende droncke Ende doe porrius ghenesen was soe gaf hem alexander sijn lant weder mit payse Hier na liet porrius maken in alexanders eer drie steden Die een hiet alexandrien, die ander pucifaline nae alexanders ors naem dat porrius doot sloech Ende die derde stat hiet nycia Porrius hadde in sijn heer viertich dusent man te voet ende acht hondert waghenen, wel ghebatseliert ende ghemannet, ende in allen siden waren scarpen sekelen daer aen ghemaect die seer sneden Ende hier toe hadde hi vier oliphanten die wel ten stryde gheleert waren om die betaelgien mede doer te breken Ende elc oliphante hadde een starcke toern op daer ghewapende luden in waren ende scutters Ende dien toern waren wel ghespijst binnen ende dit was een starc heer Porrius had oec een sael die xxx. columpnen lanc was, ende hadde mathijs ghewracht al van finen goude Ende die wande daer of waren al mit goude ouer ghedect vinghers dicke, al ouer ende 
{==e5v==} {>>pagina-aanduiding<<}
 ouer daer en binnen hadde hi een wijngaert mit rancken daer die scoten ende die blader van ghemaect waren van mathijs al van finen goude Ende die druuen waren ghemaect van mitande ende van cristalle Daer waren an gemaect alte vterlike asemant cameren ende slaep cameren daer die wande alte vterlike ghemaect waren van finen goude Daer waren in gheset carbunculen ende ander preciosen stenen Die doren van desen palase waren al yuorien, ende die balken waren al van ybenen hout, ende dit palaes was al ouer ghewolcht mit supresse Ende daer stonden in ghemaect veel beelden, groet ende lanc van finen goude nochtan en waren si van binnen niet hol Ende elc beelde hadde in die hant enen cop van finen goude Daer stont oec binnen een platamis van finen goude die groet ghenoech was in die ghelike als of een gulden lynde gheweest hadde Daer waren oec veel nappen van preciosen stenen ende van cristalle, ende daer waren oec veel ongheloeflic scats, ende veel duerbaer stenen, ende onuertallike veel dieren crude Ende al dit grote goet dat quam alexander al in sinen handen


¶ Hoe alexander in een stat spranc Capit. xlij.

    
{==e6r==} {>>pagina-aanduiding<<}

    NV dede alexander al sijn heer mit goude decken alsoe hi begheerde alle sijn pingieren ende sijn bannieren dede hi van goude maken si hadden daer so veel gouts dattet die ridders niet voeren en consten, nochtans ghinghen mitten heer dusent olyphanten geladen mit goude Al der beesten gesmide was gulden, ende het blincte harde verde mitter sonnen Ende alle die waghenen vanden heer waren ghemaect mit scarpen sekelen Alexander hadde in sijn heer twalef hondert carren die den heer volchden Ende hi hadde dertich dusent stoute ridders te orse, die in elcker noot vroem waren Voert hadde hi driehondert dusent man te voete, ende op vijftich starcke mulen voerde men des conincs harnas Daer waren oec veel kemels buffele ende dromedarien die den heer nae droegen fytalie, mer den last daer of en mocht men niet vertellen Alexander seluer voer, voer sine bannieren ende verwan vierehande volc, mer doe wouden alle die heren van gryeken weder te lande wert keeren Daer sprac hem alexander soe vriendeliken toe, dat si hem gheloefden mit hem te varen waer dat si wouden Doe quam alexander tot eenre scoenre ryuiere, ende 
{==e6v==} {>>pagina-aanduiding<<}
 daer doer voer hi in die zee in een eylant daer hi dat volc dwanc dat daer ercules gheset hadde wilen dat hi indien wan Dit volc was seer starc ende fel ende quam fellic tegen alexander met xxxi.M. man te voet ende lx.M man te orse mer noch dwancse alexander mit striden so dat si ontuloegen in een stat die subdratas hiet Ende daer beleide hise binnen Hier clam alexander eerst op die muer ende spranc in die stat ende dat weerde hijt teghen menighen man, mer daer wort alexander ghescoten mit eenre gaueloete beneden die spene van enen man van binnen, mer die man dien scoet die starf daer om Ende alexanders volc quam in ghesprongen ende halpen hem vter noot


¶ Hoe alexander die doncker zee bestont Ca xliij.

ALexander wort van sinen vrienden vter stat ghedraghen ende si beclaechden seer Ende alle dat volc dat binnen der stat was groet ende cleyn sloeghen si doot Hier ghedochte alexander alte grote smerte eer hi ghenesen wort mit arsaterie Ende hier bekende hi ende seide al hout mi alt volc dat ic iupiters soen ben dese wonde leert mi dat ic een sterflic mensche ben, want hi conste qualic ghenesen Ende doe hi ghenesen was, soe bereyde hi hem 
{==f1r==} {>>pagina-aanduiding<<}
 saen om voert te varen, mer hi sende mit enen sconen heer polipertoene in babilonien want hi was mitten heer verladen, ende hi was seluer berade dat hi die grote zee sien woude ende hi ghinc te sceep om dat lant te besien datter binnen lach Sinte augustijn seit dat hi op die zee vinc een hoeft roeuer die dyometes hiet Ende alexander vraechde hem wat verwoetheden datten daer toe iaechde dat hi mit scepen inder zee voer roeuen Ende dese roeuer antwoerde hem, wat duuel iaecht di dattu alle die werelt doer roefste, want om dat ic mijn auontuer mit cleynre menichten, soe hietmen mi dief ende roeuer, mer di soe hietmen coninc ende heer, om dattu meer volcs hebste, want alsmen gherechticheyt afterlaet soe en ist conincrijc niet anders dan dief ende groet roef, mer dat wi roeuers hieten dats om cleynen roef ende cleynen moert


¶ Van candax der conincinne Capit xliiij

HIer mede liep die mare, ende candax die conincinne van dien lande die seer behendich was ende subtijl van sinne Die sende een scildere, die wel beelden maken conste ende beual hem dat hi al sijn subtijlheit daer an leyde, dat hi alexanders beelde wel maec-
{==f1v==} {>>pagina-aanduiding<<}
te nae sijn ghedaente Ende dat hi dan dat beelde haer brochte, want hier te voren hadde haer alexander brieue gesent van groter vrienscap, si sende hem een grote presende van dieren houte, ende van gout ende van presiosen stenen, ende selseme dieren ende voghelen van menighe manieren Binnen dat dit gheuiel so quam candeles haer soen tot alexander gheuloeghen haestelic om salcoers, want hem wort sijn wyf ontroest Alexander sette ptolomeus in sijn stat, ende hi dede hem seluer hieten anthigonum enen maten ridder van alexanders scaren Ende ptolomeus ghebaerde hem voer candales of hi die coninc alexander gheweest hadde Ende hi seide tot alexander anthigonus vaer ende doet desen man salcoers ende wreken ouer sijn viande Alexander nam mit hem vier dusent ridders, ende voer mit candales der conincinnen soen ende hi vinc sijn viande ende verloste sijn vrouwe Hier om quam candales ende danctes ptolomeus seer dien hi ouer alexander hilt Doe begheerde ptolomeus als heer, dat hi begheerde sijn moeder te sien, mer hi woude an hem te voren senden anthigone, ende des was candales harde blide Dus voer alexander tot die conincinne can-
{==f2r==} {>>pagina-aanduiding<<}
dax als of hi anthigonus geweest hadde Als dit die conincinne candax vernam, soe quam si teghen haren soen, ende si ommehelsde alexander seer om dat si hem eer doen woude ende si leyden in allen steden in haer cameren ende toende hem veel rijcheden Doe antwoerde alexander dat hi wel veel meer rijcheden gesien hadde in gryeken dan hi daer vant Doe seide die vrouwe tot hem, mi denct ymmer dattu seluer alexander sijtste Ende hi seide vrouwe ic en ben niet Ende doe leyde si hem in die stat daer si sijn beelde gheset hadde, ende dedet hem sien ende seide Merct wel ende besich hieran dat die conincinne candax vroder is dan alexander Doe wort alexander soe seer ontsteken dat hi seer claechde dat hi daer ghecomen waer Doe seide die conincinne, neen en wes niet veruaert, du heues mine soen trouwe ghedaen ende ic sel di dat loenen Si hieten di anthigonus die willen, mer du biste mijn heer alexander Ende si brocht alexander weder in sijn behout sonder vrese, nochtans wou hi haren ioncsten soen ghedoot hebben want hi hadde porrius dochter te wiue


¶ Hoe alexander voer doer die ruetsche villede Capittel vijf en viertich


{==f2v==} {>>pagina-aanduiding<<}

BInnen enen iaer gheuiel dit wonder Want alexander verwan darius in die meye Ende in die hoeymaent daer nae vewan hi porrius Ende inden oest hier na nam alexander mit hem hondert ende vijftich heren van Indien die alle die corste weghen kenden ende hi voer wech om dat hi alle die grote wildernissen woude sien van Indien Ende hi toech doer dat grote heer santachtich lant dat daer binnen leyt, want in dat lant vantmen eerst syden werc ende daer maectmen siden clederen In desen weghe hadden alt heer groot noot van dorst want si en vonden gheen water Mer int heer was een ridder die een helm vol waters hadde ghecreghen mit groter pinen ende die brocht hi mitten water alexander, dat hijs loen beiaghen woude Ende alexander nam den helm mitten water, ende storten al wt voer dat heer Ende dese vromicheit benam menighen man syn dorst Daer na quamen si tot eenre ryuieren die soe bitter was, dat daer man of beest of drincken en mocht Ende hier proeftmen dat een mensche meer liden mach dan een beest, want van groter noot soe licten si som cout yser ende som loet Ende van groter noot so licten ende droncken si som ozijn ende 
{==f3r==} {>>pagina-aanduiding<<}
 oly Omtrent noen quamen si bi enen berch daer si tvolc al naect binnen saghen Ende alexander bat hem dat si hem goet water wisen woude mer doe scuulden si alle neder ende men scoet ouer twater na hem, ende des decten si hem te meer Doe beual hem alexander om dat hem des volcs verwonderde twee hondert van sinen luden ouer die ryuier te swemmen mer doe si die twee deel ouer gheuaren waren soe verbetense die water paerden mit groter torment Doe wort alexander so gram dat hi hondert van sinen leytsmannen dede worpen inder ryuieren ende die water paerden haddense saen ghegeten Cort daer na vonden si luden die hem groet water wijsden mer als si totten water quamen, soe hadden si alle dien nacht ghenoech te doen om tegen die leeuwen te vechten ende teghen tygren ende beeren daer si hem mit pinen doer verweerden


¶ Vanden serpenten die alexander vreesden Capittel ses ende viertich

DOe alexander ghecomen was tot suueren water, soe sloech hi sijn ghetelde acht mylen lanc ende soe breet Ende hi dede vijftien hondert viue maken want dat ontsien bitende dieren seer Daer quamen doe alte veel 
{==f3v==} {>>pagina-aanduiding<<}
 scorpione ende therusten die veel quader sijn Daer na quamen ghinder menigherhande ander serpenten nv blauwe nv roede nv blonde nv sciere nv witte nv swerte nv ander die die huut gulden hadden Ende altehans wast wol gherufs dat dese serpenten maecten Daer na quamen serpenten binnen den tenten die cammen opt hoeft hadden, ende hadden som twe hoefden of drie, ende haer ogen die bernden als vuer Alexander visierde dat alle sijn heer hem betaelgien souden teghen dese serpenten, ende elc sinen scilt voer hem houden souden, ende spriete ende speren om hier mede die serpenten weder te staen In desen gheuecht verloes alexander xx. ridders ende lx. knechts Daer na quamen witte leone alsoe groet als ossen ende die sloech men doot mit sprieten Daer na quamen grote euere ende grote panthere opt heer Ende daer na quamen vleermusen mit groten scaren die alsoe groet waren als duuen Daer nae quam een beest meerre dan een olyfante al swert mit drie hoefden Ende eermen dit dier doden mocht soe haddet ses ende dertich gryeken ghedoot ende liij. ander mannen want het verscoerde al cleyn ende groet daert op quam Hier na quam opt heer musen die meerre wa-
{==f4r==} {>>pagina-aanduiding<<}
ren dan vosse Ende wat beesten dat die beten bleuen staphans doot, mer die luden mochten vander beten ghenesen Ende hier om dede alexander sinen leydsman doden


¶ Hoe alexander den binnesten indien wert voer Capittel xlvij

ALexander quam hier nae voer een poerte daer die poertiers binnen hoerde segghen datmen alexander mit wapen niet en soude moghen doden Doe visierde si een ander dinc ende scoten tot sinen volc wert mit veel fenijnder quatelen daer menich man of starft Ende ptolomeus alexanders vrient was hier of oec gewont soe dat alexander een cruut in droem gewijst wort dat al dat fenijnt van dien scoten verdreef Hier na quam hi tot enen hoghen berch daer groet volc op gheuloghen was Ende men seide alexander dat arcules bi wilen in dien berch was, mer een groet aertbeuinghe dreeffen van daen Dese borch wan alexander mit groter pinen, ende hi voer voert ende quam daer die gulden palen stonden die lyberbatus ende arcules setten tot een teyken dat si dat lant so veer wonnen Doe woude alexander weten ende besien of die beelde die daer stonden binnen hol waren of vol Ende hi vant dat 
{==f4v==} {>>pagina-aanduiding<<}
 si vol waren van fineerden goude ghemaect Hier na quam hi mit sinen heer daer hi enen grote starc beeste vant mit twee hoefden die ghetant was opten rugghe als een sage Ende dese beest beet hem twee ridders doot Ende dese beeste sloechmen mit hameren doot want gheen spriet en mach hem deeren Daer nae quamen si tot eenre ryuier ende daert heer sat ende at quamen veel olyphanten op hem ghelopen Doe beual alexander die van thessalen dat si teghen die olyphanten trecken souden ende dat si voer hem dreuen een grote cudde swinen want als die olyphanten horen gheluut vanden swinen soe vliegen si Aldus so sloeghen si doot achte hondert ende tachtich olyphanten Ende si sloegen hem die tanden wt ende voerdese mit hem, want dat is precioes yuoer


¶ Vanden wonder die in Indien sijn Ca xlviij

SI voeren bet tot Indien wert in, ende quamen daer si saghen naect volc, ende dat was acht voet lanc Die manier vanden volc was dat si waren altoes in die ryuier ende si aten raeu visch, mer doe si bet naerre trecken soude om dat volc te besien, soe doken si alle onder water Van daen toghen si in een wout, daer si luden in vonden die hoefden had-
{==f5r==} {>>pagina-aanduiding<<}
den ghelijc honden Ende daer sloech alexander ghetelden, ende sijn volc onstac daer menich vuer Mer dien so rees een storm groet so dat alle die tenten auerecht waeyden, mer alexander bat den volc dat si hem niet veruaren en souden want hi seide hem dat dit die goden niet en daden, mer het was den tijt vanden iaer dat doe sceyden den heruft ende den oest ende den winter Ende hi beual den volc dat si eten souden mer soe viel soe groten snee als scaepsvliesen op hem, als datter vijf hondert mannen of doot vielen Ende hier na viel groet haghel ende vier te gader ende binnen drie dagen hier na en conden si die sonne niet ghesien Alexanders ridders seiden dat dit der goden wrake was om dat een sterflic man soe coen was dat hi dorste varen ouer lyberbatus ende arcules palen ende hier na waren si gram Daer na quam alexander ten berghe van ethyopyen ende daer vant hi open lyberbatus hol, dat was in enen berch die al mottalen of gulden sceen mer wie int hol ginc die most binnen den derden dach steruen want als alexander in een lant quam soe vrachde hi of daer enich wonder in dien lande waer ende alsmen hem van enighe wonder seide soe woude hijt ymmer besien Hier gheviel dat hi ij. 
{==f5v==} {>>pagina-aanduiding<<}
 oude mannen vant doe hi in diep indien was Ende die seiden hem van twee boemen die voert int lant stonden Dat een was der sonnen boem ende dat ander der manen boem Ende die seiden elc wat hi begheerde te weten Als dit alexander hoerde, soe wort hi gram ende waende dat si dit gheseit hadden om hem te bespotten ende hi woudese doden, mer doe si hem swoeren dattet waer was soe nam hise mit hem ende voer derwert Ende doe hi daer int lant quam mit groter pinen soe vant hi daer alt volc gecleet mit huden van pantheren Ende sulcke huden leyden si onder ende bouen daer si sliepen ende en hadden anders gheen bedden Dat volc en at anders niet dan koelen ghemaect van edelen wyroec ende van balsame Want dit wasset in dit lant alte seer


¶ Vander sonnen ende manen boemen Ca. xlix.

ALs alexander quam biden boemen soe quam haer paep teghen hem wt te voet Ende hi was ghecleet al mit huden ende hi stont ghetant als een hont, ende sijn oren waren doer gaet ende daer hinghen gulden ringen an mit preciosen stenen Die paep vraechde alexander wat hi daer iaechde of wat hi woude alexander antwoerde dat hi sien 
{==f6r==} {>>pagina-aanduiding<<}
 woude die heylighe boeme vander sonnen ende vander manen Die paep antwoerde, op dat hi ende sijn gheselscap suuer ware ende sonderlinghe van wiuen, soe soude hise sien ende horen spreken, soe wat dat hi begheerde te weten, mer hi seide dat hi der sonnen boem sprac des auons als die sonne onder gaen soude, ende als si op gaen soude des morghens Ende der manen boem des ghelijcs Ende die boem stonden in een bosch in midden die omme bemuert was mit eenre muer die niet seer vast en was Ende doe si daer binnen gaen souden soe hiet hem die paep allen ofdoen hoer duerbaer clederen ende schoen, ende haer iuwelen Ende doe si binnen ghegaen waren, soe saghen si scone boemen midden staen, ende elc was wel hondert voeten hoech, ende daer hinc balsame aen die daer of droep ende was ghelijc cryeken Ende die coninc ende sijn ghesellen raepten daer balsame veel om dat si soe wel roeke want die coninc leyder mit hem binnen wel drie hondert van sinen ridders Ende om dat dese boeme soe scoen waren, ende mit balsem so wel gheladen, soe waende alexander dattet daer veel plech te reghenen, mer die paep swoer datter nye reghen noch voghel noch beesten 
{==f6v==} {>>pagina-aanduiding<<}
 en quam Want hi seide hem dat die boem ghewyet waren inder sonnen ende inder manen eer Ende dat si so lanc ende so schoen gheworden waren van heylicheden Doe woude alexander den boem doen offerhande, mer die paep verboetet hem, ende hiet hem ende sine luden dat si dien boem aenbeden souden ende cussen Dese paep ende dese luden van desen lande si plagen hem wel drie hondert iaer te leuen of meer


¶ Hoe alexander sijn eerste antwoert ontfinc vander sonnen boem Capittel l.

DIe paep seide tot alexander hebt v herte ende v ghepeyns voer v waer of dat ghi weten wilt mer en spreke niet mer peyns mitter herten ende siet opwert opten boem, ende hi sel v antwoerden soe wat dat ghi begeert te weten, want si spreken gryex ende ioedsche tale beyde te gader Die coninc ende sijn gheselscap wachten hem van quaden berade, ende si sagen ten boeme wert op Alexander peynsde of hi mit gheluc, ende mit seghe weder te lande keren soude Ende doe antwoerde hem den sonnen boem ende seide Alexander du selste alle die werelt tonder doen ende onuerwonnen bliuen van stryden ende een heer bouen alle die werelt wesen mer nemmermeer en coemstu weder 
{==f7r==} {>>pagina-aanduiding<<}
 te lande dit seide die boem in ioedsche tale mit cleenre sprake mer dit wort alexander misquaem herde seer, ende hem was leet dattet so veel van sine ridders hoerden, ende si begonden te wenen Ende alexander verboetet hem allen mit ghiften ende mit dreygen dat sijt nyemant en souden segghen dit, dat si ghehoert hadden Ende hi woude noch beyden om anderwerue antwoerde te ontfaen vander manen boem mer die paep seide hem dat dit niet wesen en soude voer die middernacht dat die maen rysen soude Hier om woude alexander daer beyden ende hi hilt mit hem perditasse ende filotine ende clitone sinen neue die nuwelinc tot gryeken ghecomen waren Want die maen seide hem wel dattet daer binnen nyemant doot slaen en soude moghen Ende hier om ontsach hijs hem te myn ende liet alle die ander ridders vten bosch gaen 


¶ Hoe der manen boem alexander anderwerue antwoerde Capittel li.

ALexander ghinc inwert totten boem mit die drien, ende aenbeden den boem seer Ende hi peynsde ende begheerde te weten die stat daer hi in steruen soude Ende doe die maen begonde te rysen soe antwoerde hem 
{==f7v==} {>>pagina-aanduiding<<}
 die boem in griexer talen Alexander starc man dijn starfdach naect seer, want in naeste iaer ter neghender maent seltu steruen binnen babilonien inder stat, ende dat sel di doen een dijn vrient daer du des niet op en waenste Alexander weende harde seer ende sijn drie gesellen die mit hem waren, nochtan was alexander in twiuelinghe oft hem enich van die drien doen soude, ende hem berouwede dat hijs niet geuraecht en hadde, wiet hem doen soude Ende aldus ghinghen si wt eten mer alexander en mocht niet eten van droefheden voer dats hem sijn luden seer baden


¶ Hoe der sonnen boem alexander die derde vraghe antwoerde Capittel lij.

DOe alexander ghegheten hadde, soe was hi harde naerstich om te tyde te comen voer den daghe ter sonnen boem om weder antwoerde te ontfaen dat hi begheerde te weten Ende hi ghinc ter mueren wert vanden bosch mit die drien die mit hem waren Ende doe si tot dese pape quamen vondense noch slapende, ende ouerdect mit huden bouen ende beneden onder, want die luden en hebben anders gheen slapelakens Ende bi hem lach een harde korts op een tafel van 
{==f8r==} {>>pagina-aanduiding<<}
 balsame ghemaect die hem des auons ghebleuen was Ende daer bi lach een mes van yuorie, want daer int lant en vintmen gheen yser noch loet, mer daer is alte veel gouts Noch die luden en beseghen daer gheen laken Ende die paep stont op, ende ghinc mit hem binnen Ende alexander ghinc staen voer den sonnen boem ende aenbeden Ende hi peynsde wie hem doden soude, ende wat sijnre moeder olymphias ende sijnre suster vallen soude Als dese sonne began te rysen, soe antwoerde hem den sonnen boem aldus in gryex Alexander seiden wi di dien verrader die di ter doot brenghen sel, soe selste hem doden, ende also soudeste dat dinc verdriuen dat ymmer ghescien moet Want ouer een iaer ende ix. maenden selstu seker steruen te babilonien inder poert Mer men en sel di dijn lijf niet nemen myt yser noch mit stael noch mit mottael noch mit suluer noch mit goude, Want du selste mit fenijnt vergheuen worden Olymphias sel een iammerliken doot steruen, ende men selse onbegrauen laten, om datse die beesten ende die voghelen eten sellen Dijn suster sel langhe in groter eren bliuen, al en salse niet langhe leuen Du selste alle die werelt 
{==f8v==} {>>pagina-aanduiding<<}
 onder di hebben als een aertsche heer Nv maect di hene ende ruum onsen bosch ende en vraget ons niet meer ende vaer haestelic ter poert faciaten wert daer porrus ende dijn heer dy wacht Die paep seide v hant gheslach ende v gheween vertoernt god sere ende die heyligen bome Heer coninc ruumt haestelic den bosch Veel luden twiuelen wie dese antwoerde gaf want die boemen en spreken niet Sulke luden seggen dattet een gods enghel was Ander willen seggen dattet die duuel was mer dat en waen ic niet, want die duuel en mach alle ghepeynse vanden menschen niet weten noch hi en mach niet seker weten wat datter ghescien sel Ende al seit die duuel somtijt waer, nochtan veynst hi dicke loghen, mer om dat dese stemme seide al dat waer was sonder faut, soe houde ic dat si van goods weghen quam


¶ Van alexanders waentheden ¶ Capittel liiij.

DAer nae voer alexander wech, ende alle sijn volc, ende quamen in een dal daer veel serpenten in waren die den steen meranden draghen in haren hals die seer scoen waren, ende dat heer wanner menich Daer na quam alexander onder wonderlike beesten 
{==g1r==} {>>pagina-aanduiding<<}
 die hoefden hadden ghelijc leonen Ende daer mede quamen voghel grype die hem veel quaets deden, ende dat heer weerder hem teghen mit speren ende mit scutten starckelic, nochtans lieten si daer wel twee hondert man, Mer onder cleyn ende groet sloeghen si daer doot wel acht dusent beesten Hier na quamen si op een ryuier hiete ecclinas, ende dat water is derdalf mijl wijt, ende an elcke side stont groet lanc riet dat meerre ende langher was dan enich boem wesen mochte Ende dat riet lach al vol oliphanten, mer si en daden alexander noch sijn heer gheen quaet Ende alexander voer mit sinen heer ouer dit water mit scepen van ryede ghemaect Ende doe si alle ouer waren doe ontfinghense die wilden luden vriendelic alt heer Si vonden daer wilde wiuen in een water die schoen lanc wit haer hadden, ende schoen claer huden Dese wiuen plaghen dicwile mannen te vaen ende verdrenckense, of sloghense doot, of si brochtense ter doot mit hare grote luxurien Alexander vinc twee van dese wiuen, die een huut hadden also wit als snee Van daen quamen si saen opter ryuier ganghers die inden bibel fyson hyet Ende die coemt ghelopen vten pa-
{==g1v==} {>>pagina-aanduiding<<}
radijs Dese ryuier is soe wijt van datmen vanden enen oeuer anden anderen niet ouer sien en mochte Daer na quamen si dat si vonden beesten, die voer vten hoefde quamen hoernen die ghetant waren als een saghe Ende van dien sloeghen si doot achte dusent ende vierhondert ende een


¶ Hoe alexander dat maechden lant wan Capittel lv.

DUs doeruoer alexander dat wilde Indien, ende quam nv daer hi porrius vant tot faciaten int eylant daer hi alexander ontbeyde mit alle den heer Hier soe beual alexander dien heren die hi dat lant van pertsen ende van meden beuolen hadde, dat si daden maken grote langhe scoene calumpnen van finen goude ende dat si alle sine yeesten daer in scriuen souden, ende dat sise by porrius rade voeren soude, in dat hoechste indien Ende dat sise verre ouer lyberbatus ende arcules palen setten souden Iae ende oec tien voet hogher maken dan haer palen waren want hi was dieper int lant ghetoghen dan si waren, mer nochtans verloes hi ontrent dusent ende vijftich man Seneca sprect van alexanders macht ende van sine stoutheit ende van sine ryke aldus Die coninc alexander 
{==g2r==} {>>pagina-aanduiding<<}
 was so fier dat sine verwaentheit ghinc bouen alle menschelicheit want toe hi die werelt ghewonnen hadde woude hi oec den hemel winnen Ende hem quam in sijn hoeft gelopen dat demetrius gheseit hadde dat veel werelden waren Ende alexander seide ay mi katijf dat ic binnen minen leuen een werelt niet ghewonnen en hebbe dat sel mi langhe rouwen Nv liet alexander in indien een ruaert ende voer wech tot babilonien wert Mer binnen den weghe dede hi tonder amasonien der maechden lant, soe dat si hem tribuut ende tynse gauen Ende in desen weghe quam hem die boetscap dat hem die boden brochten den seghe van al affryken ende die wouden hem op gheuen al hoer lant, ende brochten hem grote presenten ende haer tribuut was vander rykerstat kartaginen ende van spangen lant, ende van cecilien ende van gallen dat menighe mylen verre leyt, ende van ardennen ende van ytalien Ende dat alle dese sijns onbeyden in babilonien mit menighen groten present Doe haeste hi hem seer derwert, om dat hi alle die heerlicheit vander werelt ontfaen woude, als een heer daer bouen te wesen, want doe hi soe diep in indien gheuaren was, so seide dat volc vanden 
{==g2v==} {>>pagina-aanduiding<<}
 lande ghemeenlic dat hi nemmermeer steruen en mochte om dat hi soe verre ouer lyberbatus ende hercules palen ghetogen was Hier om en hilt hier niet veel of wat hem ten boeme gheseit was, want hi gheloefde bet anderen Ende dus wort hi bedroghen ende hi voer tot sijnre doot wert


¶ Hoe alexander tot babilonien quam Capit. lvi.

ALs alexander bi babilonien quam soe hiete hem een waersager dat hi inder stat niet en toghe, want daer lach sijn leuen aen Hier om soe liet alexander die poert staen ende voer ouer te effraten in een stat die bursya hiet daer doe nyemant binnen en woende Ende van alexanders vrienden die amoxarcus hiet die seide hem datmen ghenen waersaghers woerde gheloeuen en soude, want si pleghen veel te lieghen Om dese woerden soe voer alexander te babilonien binnen Doe seide corbanes die waersagher, gheen argher dinc is anden menschen om dat een man dicke plomper is om te doen sijn selfs oerbaer dan een ander Ende als alexander binnen der stat quam soe settemen hem een croene ghemaect van yuorie ende van goude Ende porrius leyden an die een side ende darius broeder an die ander 
{==g3r==} {>>pagina-aanduiding<<}
 syde Ende als hi te rechte geseten was soe quam groet volc voer hem, ende claechden hem ouer sijn baliuwen ende sijn ruwaerden, ende vraechden hem of sijn wille waer dat mense alsoe iammerliken tonder dede Als alexander dat hoerde so dede hi al sijn baliuwen doden vore die boden ogen Ende hier na nam hi staura darius dochter te wiue Ende hi hiet den gryeken oec dat si wouden nemen vanden edelsten maechden ende vanden scoensten die hem best behaechden van allen maechden die si wt allen landen ghebrocht hadden Ende hier na vraechden hi al dat ridderscap ende gout elken, ende gaf hem elcken scat ende groet goet ghenoech alsoet elc begeerde Ende die oude ridders scout hi quijt van oerlogen, mer in hoer stat settede hi ionghelinghen Ende die ionghelinghen seidenre seer teghen dat hi die oude ridders verliet, ende si baden hem oec dat hise mede verlaten woude, mer hi seide dat hi om bede noch om vrienscap verlaten en woude Die boden die hem ghesent waren van allen landen ende hem dat heerscap van haren lande op gauen si quamen voer hem mit ontallike scat ende ontallike presenten van gulden iuwelen van ghesteenten ende van siden werc van paer-
{==g3v==} {>>pagina-aanduiding<<}
den ende van wapenen ende van croenen Ende dese ontfinc hi al vriendelic ende hi gaf hem scoen presenten weder om haere pinen Hier en binnen sende hem olymphias sijn moeder letteren die spraken dat hi hem wachten soude van anthipater den verrader Want hi ontsacht haer dat hien verraden soude Ende als alexander dese lettere ghelesen hadde soe ontboet hi sonder beyden anthipater dat hijs nergent om en liet hi quaem tot hem in babilonien in der stat Hier om wort anthypater erre inden weghe daer hi te babilonien wert quam Ende dede maken een fenijnt dat inder werelt niet starcker wesen en mocht 


¶ Alexanders feest ende sijn vermeten Ca. lvij

EEr anthipater quam soe voer alexander binnen ende buten soe hi woude ende hem ghenoechde, mer hem onsterf ensistien dien hi bouen alle sine prince minnede want dat was soe scoenen ionghelinc datmen in alle die werelt gheen scoenre vinden en mochte Ende alexander weender langhe omme ende dede hem een dier graf maken daer hi vele scats an leyde, want het coste hem te maken twalef dusent talenten van goude, nochtan dede alexander ghebieden datmen dese 
{==g4r==} {>>pagina-aanduiding<<}
 ionghelinc aenbeden soude voer enen god, ende daer voer houden Als dese iongelinc ter aerden was ghedaen, soe keerde alexander weder in babilonien ende daer lach hi in ledichede ende hi hilt grote feeste Ende daer ontfinc hi nacht ende dach die sloetelen ende die presenten die hem quamen wt allen landen, mer om dat die van roemen hem nv gheen present en senden soe swoer hi dat hi roemen soude varen slechten Ende om dat hi alle die werelt tonder hadde soe woude hi vorder oerloghen dan een mensche toebehoert, ende hi seide sinen luden dat si sinen raet doen wouden hi soude hem doen weten ende hebben die heymelicheit der natueren ende hi dede scepen maken tot dien dat hi noch hadde ende voer in die diepe doncker zee om der natueren craft te dwingen des balch haer die natuer die altoes mit hem gheweest hadde, ende die vier elementen mit haer, want die natuer voer ter hellen om helpe te soeken dat si alexander ter doot brenghen mochte Ende si vant daer hulp ende raet, want alexander wort vter zee te lande ghesteken ende quam weder in babilonien Anthipater die alexander ontboden hadde, was ghecomen in babilonien 
{==g4v==} {>>pagina-aanduiding<<}
 ende hi hadde drie sonen Die eerst hiet casander die ander philips, ende die derde yollas Dese waren mit alexander onthouden, om dat een altoes proefde den dranc eer datten alexander dranc Ende dan als hien gheproeft hadde so ontfinc alexander den nap ende dranc seluer Nv hadde anthipater doe maken so starcken fenijn, dat hijt wel seker was, hads alexander yet binnen dat hi seker doot waer, want dit fenijn was so starc datment niet houden en mochte in vaten van suluer of van goude noch van yser noch van mottael, noch in geen vat, sonder in een hoeue van een paert Anthipater was oec so seker dat alexander daer of steruen soude dat hijt seide casander sinen soen eer hijt fenijnt gaf den coninc dat hijt trijc van macedonien behouden soude Oec hadde hem anthipater wel voersien dat thessales alexanders fysisijn als men raet seide die hem te hulpe was om dese moert te doen


¶ Hoe alexander vergheuen wert Ca. lviij.

THessales die node alexander ende sijn gheselscap mit hem ten eten in een stat ende daer maecte hi hem feeste bouen alle feesten, ende hi gaf daer die meeste ende die dierste gherechten diemen vinden mochte Hier 
{==g5r==} {>>pagina-aanduiding<<}
 scencten voer den coninc yollas ende philips sijn broeder Ende waren wel voersien, hoe si alexander vergheuen souden Want haer vader hadt hem geseit Doe si saghen dat alexander ghenoech ghedroncken hadde, soe scencte die een ende die ander proefde den dranc daer noch gheen fenijnt in en was, mer daer na soe deden si fonteyn water inden wijn daert fenijnt in ghemenghet was, ende doe gaf men den coninc den nappe ende hi dranc, mer ten middel van sinen toghe soe ontfinc hi binnen enen anxsteliken steec, daer hi seer of wert veruaert, want het ghinc hem in sijn lijf of hi mit enen kniue ghesteken waer Ende doe kreet alexander mit groter misbaer, ende sijn vrienden waenden dat hijt van dronckenscap dede, Ende bleuen in dat wanen, mer het was een quade moert: Doe bat alexander dat men hem wech droeghe, Ende daer men wech droech was hi half doot, want hi wort van binnen soe torment, dat hi dicke eyschede een swaert om hem seluen doot te steken, ende sijn torment te corten, want sijn vrienden die omtrent hem stonden, ende handen an hem daden om hem te helpen die docht dat si hem soe seer daden als of si en ghewont 
{==g5v==} {>>pagina-aanduiding<<}
 hadden Want cort te voren daer hi lach ende sliep hadde hem dit al ende wel ghedroemt Opten vierden dach sach hi wel dat hi steruen moste cort Ende hi seide dit nv ken ic mijn gheual want alle mijn gheslachte dat van achilles ghecomen is dat is al gestoruen omtrent sijn dertich iaer mit groten euelen Sijn ridders seiden dat hi verraden waer, ende si riepen al te lude ende iammerlic Ay layse wie heeft ons beroeft mit dus groten moert onsen coninc Ende die dit gheselscap ghescoert heeft die sel menighen man sijn leuen nemen Want des ghelijks en wert nye ghesien


¶ Van alexanders doot Capittel lix. 

ALexander dede hem draghen in een hoghe stat daer hem al sijn volc mochte sien legghen in so groter pinen Ende hi lietse alle tot hem comen, ende hi verboet datment nyement verbieden en soude die daer comen woude Ende daer quam tot hem menich stoute ridder in oflaten van tranen, ende mit natten oghen die groete iammer maecten Hier na bat alexander sijn vrienden als hi doot waer dat men mit duerbaren specien balsemen soude
Ende datmen voeren soude norghens dan in lybea in amons sijns vriens sconen tempel 
{==g6r==} {>>pagina-aanduiding<<}
 daer hi ghecroent staet Nv vraechden hem sine vrienden, om dat si sagen dat hi dus cranc was, wie hi woude dat na hem sine croene dragen soude van sinen rycke Ende hi seide die beste, mer nyemant en noemde hi, noch hercules sinen soen, noch sijn broeder, noch oec dat kint dat rexanes droech die doe swaer ghinc bi hem mit kinde, want alexander dochtet oneer, Dat hi die soe groten stouten here was, enighen man van so groten rijcke here maken soude hi en waers waerdich want hy hads onwaert enighen man dies niet waerdich en waer sulc goet te laten Ten lesten daghe ontviel hem sijn sprake, doe nam hi sijn vingerlinc ende stact een vanden ionghelingen an sijn hant Doe meenden veel heren die daer waren dat alexander woude dat hi coninc na hem waer Scolastica hystoria seit dat alexanders suster hem fenijnt gaf, om dat si hoepte enen groten heer te crigen ende vrouwe te wesen van alle sijn ryck Ende alsoe saen als hi tfenijnt ontfaen hadde, binnen dat hi doe sprac dat hi doe die sprake verloes Ende om dat hi woude dat nemmermeer also groten heer nae hem wesen soude in aertrijke als hi was, daer om bescreef hi sinen lesten wille, ende deelde sijn 
{==g6v==} {>>pagina-aanduiding<<}
 rijc in twalef delen, ende gaft twalef sijnre gesellen die mit hem op gheuoet waren Ende dier gaf hi elc een deel an sinen rijc, mer die vier verdreuen alle die ander ende bleuen daer here of


¶ Van alexanders vromicheit Ca. lx.

INder maent iulius diemen hoymaent hiet mit ons soe starf dese grote alexander doe hi in sinen driendertichste iaer was Hi was die meeste van moede ende van herten die ye inder werelt quam Hi was oec die machtichste man die ye inder werelt regneerde Hi verloste altoes sijn ridders wt haere noot mit sinen troeste soe dat hi mit sinen troeste soe stout worden soe dat hem docht al hadden si alle naect gheweest hem en hadde niet moghen deeren, wanneer si en saghen Hem en gheuiel oec nye dat hi enighe man bestont hi verwannen Noch nye en bestont hi vest noch borch noch stat hoe vast dat si waren hi en wanse of hadse tot sinen wille Nye en quam oec volc teghen hem te stryde hi en verwanse Mer int eynde wort hi seluer verwonnen mer niet mit gheuechte, mer mit verradenisse van sinen dienres dien dus daden vergheuen mit fenijn soe moerdelic Men leest dat hi enen steen hadde, so wien dien steen droech 
{==h1r==} {>>pagina-aanduiding<<}
 dat hem gheen fenijnt scaden en mocht mer daer hi dus verraden was, soe was hem des nachts die steen benomen, om dat die moert voldaen soude worden ende verholen bliuen mer alst fenijnt in die aderen ghetogen was alsoe dat die natuer niet en conde ghelosen soe wort hem sinen steen weder ghegheuen al heymelic Dus verghinc die auontuer mit hem als die maer quam in babilonien dat hi doot was in die bloeme sijnre ioecht, ende int meeste sijnre craft, soe wort die stat drouich mer die luden en woudens niet ghelouen die hi verwonnen hadde dat hi doot soude sijn want si gheloefden dat hi nemmermeer en soude moghen steruen, sonderlinghe om dat si ghesien hadden dat hi in groter auonturen dicwijl verlost wort vander doot mer doe si wel die waerheit wisten dat hi seker doot was, soe beweenden si hem harde seer Als darius dochter alexanders wijf dit vernam soe hadde si soe groten rouwe, soe dat si daer na niet en at Mer alexanders magen wt gryeken en hadden ghenen rouwe om hem meer dan oft hoer viant gheweest hadde Darius dochter alexanders wijf om dat haer an leyden ende ryeden haren ghespelen enen anderen man 
{==h1v==} {>>pagina-aanduiding<<}
 te nemen, soe dede sise doden


¶ Van alexanders sepulture Capit. lxi. 

MEn maecte in babilonien groet gheclach ende hant gheslach van rouwen mer ic seg ouerwaer dat die dode menschen ghene vrienden en hebben Want datmen derwert dient dat is al om gewyn, want anden doden en leyt nyemant, elcs doets hem erst als of hi mach Die na alexander bleuen, die bedreuen haer dinc alsoe dat si rijc bleuen al gemeenlic, mer daer was ghestrijt een wijl om sijn sepultuer Die van gryeken wouden staphants oueruoeren tot haren lande wert mer si droeghen ouer een datmen iupiter vragen soude waermen grauen soude Iupiter antwoerde datmen alexander grauen soude tot alexandrien inder groter stat die hi seluen maken dede in egipten, dit woude doe iupiter Daer dedemen een scoen graf maken Ptolomeus seit die na hem coninc bleef, ende daer begroef hi hem eerlic alsoet sulcken heer betameliken was In alexanders tiden en vant men ghenen wiser coninc dan hi en was hadde hi hem connen wachten van veel wijns te drincken Ende hadde hem desen groten here connen houden alsoe ghemaet van sijnre 
{==h2r==} {>>pagina-aanduiding<<}
 manieren in sijnre groter rijcheit, als hi dede doe hi arm was Inder noot en conde hem nyemant beuroeden, mer in sijnre weelden soe was hi sot, want hi woude god sijn ende altoes hadde hi tot sinen rade seuen man want dat beual hem aristotiles sijn meester Mer als hem yet swaers an quam, soe nam hi elken man alleen, ende seide hem sijn dinc altemael, ende dan vraechde hi hem sinen raet Ende aldus onthilt hi wat hem elcs riet, Ende ten lesten sciep hi wt alle desen den besten raet in hem seluen, also hi beste conste ghemercken Ende dan auentuerde hi den raet Dus wort al niet sijn dinc die dus groet, so starc soe rijc, soe machtich was Want hi moste steruen ende bleef doot soe dat voer gheseit is Mer nv sel di horen hoe dat alexander tot die bracman voer 


¶ Hoe Alexander die bracmannen bestoet Capittel lxij

ALexander besocht die wonderen, die in Indien waren, soe woude hi oec die bracmannen winnen ende haer lant Ende die bracmannen senden hem aldusdanighen brieuen Heer onuerwonnen coninc, wi hebben ghehoert dine seghe ende dijn oerloghen ende dijn leer Ende hier in sijn wi seer blide 
{==h2v==} {>>pagina-aanduiding<<}
 van dinen ghelucke ende auontueren want wi en hebben gheen dinc daer du op ons oerloghen en dorste of op ons vechten want onse goet is al ghemeen ende wi eten alle eenrehande spise, want ouer duerbaer scoen clederen daer of laten wi ons ghenoeghen mit eenre slouen Onse wiuen en blancketten hem niet dat se ons te bet ghenoeghen sellen want wijmpel cleder ende cronen dat is cierheit mer gheen scoenheit, want gheen ander scoenheit en is dan ons die natuer ghelaten heeft Wi en hebben anders gheen husen dan holen ende hageldochten, ende daer in wonen wi alsoe langhe als wi leuen Ende daer laetmen ons in legghen als wi doot sijn Wi hebben enen coninc mer dat en is daer om niet dat ons enighe rechters noot is, mer dat is alleen die edelheit Want wat is daermee ouer rechten soude daer nyemant en is die misdoet Alexander die seer wijs was, ende dit hoerde ende haer leuen vernam hi lietse vry ende quijt van allen oerlogen Ende hi screef aldus tot didimus den coninc vanden bracmannen


¶ Hoe alexander den bracmannen weder om screef ¶ Capittel lxiij.


{==h3r==} {>>pagina-aanduiding<<}

VAn uwen seden hebben wi dicwijl gehoert, dat v leuen niet en is ghelijc dat ghemeenlic alle menschen leuen, soe dattet ons denct ongeloeflic te sijn ern dede dat wijt ghehoert hebben Hier om coninc didimus soe bid ic di dattu om onder lieften wille wilt ouerscriuen mit dinen brieuen oft ware is dat wi van di ghehoert hebben ende maket ons vroet of ghi leeft om exempel te gheven van uwen leuen Ende dit doet ons dat wi alsoe als wi v leuen horen dat wi ons daer in keeren mogen of ons alsoe geuallen mochte want leringhe is een vry dinc, ende wijsheit en scaet niet alsmense tot ghemene nutscap besicht ende ghebruuct Ghelijc datter een barnender kaerse niet en scaet al onsteket menre veel an diere kaerse daer die ander luden bi sien Want haer licht en wort des niet te mynre


¶ Een antwoerde tot alexander Capit lxviiij.

DIdimus den coninc vanden bracmannen antwoerde alexander in deser manieren Heer coninc du versmaetste onse boden die wi tot v senden als onwaerdighe luden nochtans dattu sulcken nyemaere van ons verhoert hebste, mer nv sel ic di van on-
{==h3v==} {>>pagina-aanduiding<<}
sen seden alle die waerheit vertellen Die bracmannen leuen een simpel leuen ende minnen alle suuerheit ende haten alle onreynicheit Si en begheren anders gheen dinc dan die natuer gheeft ende verleent Onse lijftocht is sempel, ende onse teer en is niet groet, want wi en begheren gheen lecker morselen, mer wi eten ende deylen onderlinghe onse spise, alsoet die aerde draecht sonder grauen ende ackeren, wi en eten gheen dinc dat leeft, ende hier om en wort onder ons nyemant siec noch en quellet Wi hebben oec een sede dat nyemant den anderen en helpet noch helpen doet, want wi sijn al effen rijc tot allen tiden Hier om soe leuen wi sonder haet ende oec sonder nijt, ende wi hebben alle euen groten armoede Ende aldus so sijn wi alle altoes effen ryc van goede Wi en hebben onder ons ghenen wet, want onder ons en is nyemant die misdoet Wi en weten oec niet van arbeyde daermen an winnen mach, want die ghiericheit is alte quaet Ende soe wie datter mede beuaen wort int herte, si brenct hem ten armoeden ende ten scande Want die ghiericheit en heeft gheen scande noch eynde Want soe die ghiericheit meer crighet, soe 
{==h4r==} {>>pagina-aanduiding<<}
 si meer begheert te hebben Wi en begheren gheen dinc dan dat wi steruen mochten sonder pijn, wi slapen sonder enighe sorghe wi en eyschen van nyemant dienst cleyn noch groet, wi sijn alle vry sonder dat alle onsen vleysch si onderdaen onse redene, want wi houden ouer felheit dat wi onse ghebueren dwinghen souden ons onderdanich te sijn die die moeder der natueren ons ghelijc ghemaket heeft Ende die vader van hemelrijck tot sinen ryc ghroepen heeft daermen ewelic in leeft mit blijscappen Wi leuen ghemackelic in onsen holen want nyemant en deert daer mit ghenen storen Wi en draghen gheen costelike cleder, want wi decken ons al mit papele alsoet tamelic is Wi en willen gheen vrouwen om oncuusheit mede te doen of onsuuer minne, met om dat wi begheren kinderen te winnen daer an Onder ons en sterft nyemant voer sinen vader, ende mitten doden en maken wi gheen feeste, want het tis mit ons alleens mitten minsten als mitten meesten: Met v doen ende uwen seden is dat ghi v grote goet legt anden doden, ende ghi en laet der aerden niet hebben dat hoer is, mer ghi ouerdect v doden mit suluer ende mit goude en-
{==h4v==} {>>pagina-aanduiding<<}
de ontneemt ende ontlegt der aerden aldus dat hoer is In onze lant en valt gheen plage want wi en onsuueren niet mit quaetheden die lucht daer die plagen om pleghen te ghescien Die wijnt ende dat weder is in onsen landen ghenoechlic, naden tiden vanden iare Wi en houden anders gheen medecijn dan dat wi eten crancke suuer spise soberlic want vasten doet euel ghenesen ende hout ons ghesont Wi en pleghen gheen speel dansen noch reyen noch tornyeren noch spul van dieren te maken ende wi en varen norghent om sulc spul te sien, want die werelt ende den hemel gheuen ons ghenoech scoenheden an te sien want wi mercken den hemel dat hi is schoen ende claer ende allesins is wel verciert mit den sterren ende mit den planeten Wi mercken oec in die zee die ghedaente van purpur ende oec die visschen in meniger manieren daer in spelen ende springen Dan mercken wi voert hoe die zee die aerde alle sins omme helst heuet recht oft haer suster waer: wi hebben oec groet ghenoecht te sien opten grote weyde die al om ende omme mit groen scone bloemen staen die soe wel ende soete ruken want die voer die oghen ende den sin soe 
{==h5r==} {>>pagina-aanduiding<<}
 veel ghenoechte vintmen daer in Wi hebben oec grote ghenoechte aen te sien die wilde bossche ende die groene bosschen daer die voghelen soe langhe ende soe scoen singen ende soe soet Dit sijn die rijcheden der natueren ende haer scoenheden ende weelden Wi en varen nemmermeer ten lande noch ter zee om comanschap te doen Want die rijcheden van vreemden landen en sel nemmermeer onsen sin verwinnen Want wi en begheren niet meer van aertsche goeden dan dat wi in armoede leuen moghen blidelick ende sonder sorge Wi en leren oec niet scoen spreken want daer an leggen loesheden want men cleet mit scoenre tale die logen soe scoen datter menich man mede ghehoent wort, want men onsculdicht dicke daer mede den misdadighen, ende verduustert dat recht daer mede soe dat die onsculdige verwijst wort Dan prysen alle diet hoeren den taelman ende seggen dat hi wijs is, mer dit is een onsalich prijs die die consciencie besmet, mer onder ons en doetmen dit nemmermeer want wi hebben enen sempel sprake die altoes wel ende waer spreket, wi en willen tot gheenre scolen ter scolen gaen die niet altoes en leert dat sekerste ende dat best, want wi en 
{==h5v==} {>>pagina-aanduiding<<}
 leren anders niet te eren dan dat ouerste goet Ende ghi leert te volghen ende te doen dat ghenoechlic is uwen vleysche, wi en offeren gode ghene beeste, noch en maken hem ende vercieren groten tempelen ende costelic te maken noch oec outaer als ghi doet Ende v luden schint dat gheen arm luden en sijn die uwes goets te doen moghen hebben, dit is groten misdaet, want god wil gheeert sijn om sine groetheit mit suueren dienst sonder bloet te storten of te offeren, want alsmen hem bidt mit suueren woerden, soe doet hi den menschen ghenadicheit, want god is seluer twoert daer alle dingen bi ghemaect sijn, ende allen dinghen behoet ende hout ende voet Dat woert minnen wi, wantet heeft ons ghegeuen onsen gheest ende onsen lijf Ende om dat god seluer is gheest ende leuen soe en mach men niet wel ghewinnen sijn vrienscap mit desen aertschen goede, mer men vindt sijn vrienschap mit suueren leuen, ende datmen hem dancke ende louen altoes Hier om soe segghen wi dat ghi onsalich volc sijt, want ghi en verstaet niet dat v beghin is vanden hemel, ende dat ghi maechscap hebt mit gode die alle dingen ghescepen heeft Mer mit dorperlike dingen 
{==h6r==} {>>pagina-aanduiding<<}
 besmetti uwe edelheit altemael, om dattu uwes vleyssches ghenoechte volcht nae sijnre begheerten Ende dat ghi hebt vercoren ende minnet alle dinghen die comen vander aerden Ende om die minne daer of soe onsuuerde die lucht ende dat water ende die aerde, Noch doe di veel meer misdaet ende quaet, want ghi sijt gode of ghegaen ende aenbedet dode luden, als of si gode waren, want si sijn moerdadighe luden ende vianden die u tot alle scanden brengen


¶ Alexander antwoerde tot didimus Capittel lxv

ALexander antwoerde didimus der bracmannen coninc ende seide sijn die dingen die ghi segt, soe schijnt dat die bracmannen alleen leuen sonder sonde op dese werelt na dat v ghescrijft ludet, want ghi en nut niet tot enigen tijt die weeldicheit die die natuer ghegheuen heeft allen menschen ende leuen den auenturen ghemeen Dus schijntet dat ghi luden alleene gode sijt of ghi en acht op gode niet want ghi ontsegt hem dat hi v gheuen wil Dit dencket mi bet sotheit dan leuen van vroetscappen 


¶ Hoe didimus antwoerde tot die coninc alexander Capittel lxvi. 

    
{==h6v==} {>>pagina-aanduiding<<}

    DIdimus antwoerde hier op ende seide Alexander wi en sijn niet voerlinge van deser werelt, mer wi sijn hier al gaste want wi en bliuen hier niet gheduerich ende wi liden doer dese werelt als een pelgrim die tot sinen lande wert trecket soe ontcommert van allen dinghen, ende so licht dat ons die sonden niet en verswaren, noch gulsicheit noch ander quaetheit voer gode diemen ghenen mantel maken en mach mer wi haesten ons als onsen wech ouer leyden te gode wert mit suueren consciencien ende mit aensien dat hem niet scamen en darf Ende wi willen gheen gode sijn, noch gode afterdeel mede doen alsoe mer ghi wint tot uwer onsalicheit goods huessche ghiften Wi en sijn niet sculdich te verteren noch te begheren al dat wi sien, want dat en waer gheen besetheit noch eer Want god heeft menich dinc opter werlt gemaect om datten die werelt niet oerberlic en waer noch sonder hem niet en soude moghen staen, Mer god heuet den mensche ghegheuen die nutscap van dien dinghen die hi ghemaect heuet tot haren vryen wille die hi hem vry ghelaten heuet Ende soe wie dat hem dan mitten vrien wille hout ant beste ende laet dat 
{==h7r==} {>>pagina-aanduiding<<}
 quaet hi en waer bi god niet Mer hi verdien de goods vyantscap mede


¶ Efter antwoerde alexander Capittel lxvij

ALexander screef hem weder ende seide Ic en pryse dat voer gheen salicheit dat ghi uwen lande soe seer vry hiet Want het tis beter een karker dan lant, om dat gy norghent en gaet noch en vaert in anderen landen Ende oec om dat nyemant op v en acht dit dunct ons crancke salicheit Want ghi en saeyet noch en plant boemen, noch en maket husen noch salen, ende dit dunct ons al katiuicheit Ende hier om en heeft ons gheen wonder dat ghi leeft als beesten, mer datmen reyne leeft in weelden dat is een eerlic dinc Dat ghi mit vrouwen niet veel en sijt Wie selt v moghen prysen Want uwe wiuen sijn onbequamelic, het waer scande datse menich man begheerde Mer wi ghebruken alle dat die aerde draecht, ende op bomen wast mit vryen wille om ons te wachten van sonden ende onscout te hebben Aldus so nam die tale eynde tusschen alexander ende den bracmennen: Mer alexander seide hier int eynde 
{==h7v==} {>>pagina-aanduiding<<}
 wel ende waer die alsoe dade, mer doe hi nochtan sijn tael leyde Didimus was voer ende int afterste int beste, want na sinen gheloue scinent luden der kersten gheloue ghelijc: Daer hi seit dat god twoert is, ende dat biden woerde alle dinghen ghescepen worden ende onthouden worden

¶ Hier heeft alexanders regiment eynde
.G. .L.


¶ Dit boeck is voleyndet ter goude in hollant int iaer ons heren doemen screef dusent vier hondert ende lxxvij. den vij. dach van october
¶ Lof heb god in den hoechsten:
    
{==h8r==} {>>pagina-aanduiding<<}

    
{==h8v==} {>>pagina-aanduiding<<}

    
{==binnenkant achterplat==} {>>pagina-aanduiding<<}

    
{==achterplat==} {>>pagina-aanduiding<<}





