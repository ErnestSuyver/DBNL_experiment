
  
    
      
        Jeruzalem verlost. Deel 2
        Torquato Tasso
        J.J.L. ten Kate
      
      
        
          Dit bestand biedt, behoudens een aantal hierna te noemen ingrepen, een diplomatische weergave van een onbekende druk van Jeruzalem verlost. Deel 2 van Torquato Tasso, in een vertaling van J.J.L. ten Kate uit 1856. De eerste druk dateert uit 1855. Het complete werk bestaat uit twee delen.
        
        
          
            p. 246: in het origineel is een gedeelte van de tekst slecht leesbaar. De redactie heeft de tekst tussen vierkante haken aangevuld.
          
        
      
      
      
        tass001jeru04_01
        DBNL-TEI 1
        
          2019 dbnl
        
      
      
        scans
      
      
        
          
          eigen exemplaar dbnl
        
        Torquato Tasso, Jeruzalem verlost. Deel 2 (vert. J.J.L. ten Kate). Kruseman, Haarlem 1856 (onbekende druk)
        
      
    
    
      
        Wijze van coderen: standaard
        
      
    
    
      
        Nederlands
      
    
    
      
        Jeruzalem verlost. Deel 2
        Torquato Tasso
        J.J.L. ten Kate
        
        
        
          
          
          
        
      
      
      
      
        
      
      
        
        
      
      
      
      
    
    
      
        Jeruzalem verlost. Deel 2
        Torquato Tasso
        J.J.L. ten Kate
        
        
        
          
          
          
        
      
      
      
      
        
      
      
        
        
      
      
      
      
    
    
      
        2019-11-01
        
          KE
        
        colofon toegevoegd
      
    
  
   
Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Torquato Tasso, Jeruzalem verlost. Deel 2 (vert. J.J.L. ten Kate). Kruseman, Haarlem 1856 (onbekende druk)
 
Zie: https://www.dbnl.org/tekst/tass001jeru04_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 





{==1==} {>>pagina-aanduiding<<}

JERUZALEM VERLOST.

{==2==} {>>pagina-aanduiding<<}





{==t.o. 2==} {>>pagina-aanduiding<<}
    

{==t.o. 3==} {>>pagina-aanduiding<<}


{== afbeelding 
	
Uitg. door A.C. Kruseman.
==} {>>afbeelding<<}
    



{==3==} {>>pagina-aanduiding<<}

JERUZALEM VERLOST.
HELDENDICHT
VAN
TORQUATO TASSO.
DOOR
JAN JAKOB LODEWIJK TEN KATE.
TWEEDE DEEL.
HAARLEM,
A.C. KRUSEMAN.
1856.

{==4==} {>>pagina-aanduiding<<}

GEDRUKT BIJ A.C. KRUSEMAN.



{==5==} {>>pagina-aanduiding<<}

Elfde zang.


{==6==} {>>pagina-aanduiding<<}

Korte inhoud.

Het Christen Leger trekt in plechtigen optocht ten gebede, in de nabijheid van Jeruzalem, en bestormt de stad. - Algemeen gevecht. - De zeven pijlen van Klorinde. - Godfried, zwaar gewond, wordt wonderdadig genezen, en keert weder op het krijgstooneel. - De invallende nacht verdaagt den strijd tot morgen.




{==7==} {>>pagina-aanduiding<<}

Jeruzalem verlost.


Elfde zang.

1.


Vervuld van 't plan, waaraan hij 't leven wijdde, 
Peinst nu Buljon hoe de aanval best geschied'. 
Het stormtuig wordt reeds toegerust ten strijde: 
Daar nadert plotsling Peter de Eremiet. 
Met plechtige ernst wenkt hij den Held ter zijde, 
En spreekt deez' taal, die diep ontzach gebiedt: 
‘Wat blijftge, o Vorst, op aardsche wapens denken? 
Niet dezen 't éérst moet gij uw aandacht schenken! 



2.


Onze aanvang zij met Hem die eeuwig leeft! 
De smeekbeê stijg' tot de amethysten zalen, 
Opdat Zijn wenk, die de overwinning geeft, 
Zijne Engelen en Heilgen neêr doe dalen! 
In 't plechtgewaad, dat op den wierook zweeft, 
Zing' 't Priesterdom oodmoedig lofchoralen. 
Gij-zelf, o Held! zult, buigend voor 't altaar, 
Ten voorbeeld zijn voor heel uw Legerschaar!’ - 





{==8==} {>>pagina-aanduiding<<}

3.


Die woorden, die de hoogste wijsheid aâmen, 
Zij klinken luide in 't hart des Helden weêr: 
‘“Buljon zal uw verwachting niet beschamen,”’ 
Zoo spreekt hij, ‘“gij gezalfde van den Heer! 
Ik roep terstond de Legerhoofden samen, 
Vergader gij 's volks Herders evenzeer! 
Wenk Ademar en Willem, dat zij beiden 
Al 't noodige voor 't Christenfeest bereiden!”’ - 




4.


De Grijzert schaart, bij d' eersten dageraad, 
Bij 't tweetal ook de mindre Priestrenreien, 
Op d' eigen plek waar 't heilig outer staat, 
Behangen met fluweel en palmenmeien. 
Zij blinken alle in 't sneeuwwit plechtgewaad; 
En de Opperherders, die den stoet geleîen, 
Siert bovendien, in rijken kleurengloed, 
De stool, de kromstaf, en de bisschopshoed. 




5.


In 't kluiznaarskleed aan aller spits getreden, 
Draagt de Eremiet een needrig Christusbeeld. 
Hem volgen dan met statelijke schreden 
De Priesters, in twee chooren afgedeeld. 
Zij plengen hunne oodmoedige gebeden 
In 't beurtgezang, dat ziel en zinnen streelt; 
Met Ademar en Willem, deelgenooten 
In 't toezicht, wordt de Priestrenschaar besloten. 




6.


Nu komt Buljon, door niemant vergezeld, 
Gelijk het voegt aan d' eerste van die allen. 
De Hoofden volgen paarsgewijz' den Held, 
Vooraf gaande aan hun honderdduizendtallen. 
Zóó rukt het heir plechtstatig voort door 't veld, 
Met tragen tred. Geen krijgstrompetten schallen; 
Geen trommel dreunt; geen stervling waagt een woord: 
't Is al Gebed en Psalmzang wat men hoort. 





{==9==} {>>pagina-aanduiding<<}

7.


U, Schepper! U, des Scheppers Eengeboren! 
U, Geest van Zoon en Vader! roepen ze aan. 
U, tot des Heilands Moeder uitverkoren, 
Wie 't zevenvoudig zwaard door 't hart moest gaan! 
U, rijkgezalfde Aartsenglen, wie de chooren 
Der Serafs aan hun gouden spits zien staan! 
En U, die in de geestkracht van Elias 
Door heilgen doop den weg baande uws Messias! 




8.


Ook U vereert hun loflied, sterke Rots, 
Waarop de Heer zich een Gemeente stichtte! 
En U, zijn Medeapostlen, Mannen Gods, 
Die in den nacht der booze waereld lichtte! 
U, Helden! die, de ontstoken Hel ten trots, 
Met de Afgoôn streedt tot ook de laatste zwichtte! 
U, Martlaars, die met Godgewijden moed 
De waarheid hebt bezegeld door uw bloed! 




9.


U, Vaders, die met woord en pen uw broedren 
Den toegang weest naar 't smalle Levenspad! 
U, Vrouwen, die al 's waerelds wufte goedren 
Verworpen hebt voor d' éénig-waren schat! 
U, Maagden, die met hemelsche gemoedren 
In de enge cel den Heer tot Bruîgom hadt! 
U allen, die omhoog steegt door de wolken, 
't Geweld te sterk van Koningen en volken! 




10.


Zoo, zingende in welluidend lofakkoord, 
Beweegt het heir zijn lange menschenketen, 
En golft het stapvoets naar de hoogte voort, 
Naar 't groen geboomt' de Olijvenberg geheeten. 
Hij rijst in 't Oost, niet ver van Salems poort: 
Slechts Jozafat, door Kedrons beek gespleten, 
- De diepte, eenmaal van Jezus' tranen nat! - 
Scheidt d' onvergeetbre Bergkling van de Stad. 





{==10==} {>>pagina-aanduiding<<}

11.


Dáár daalt het Heir ter neder. Luid weêrgalmen 
De liedren, steeds herhaald in 't luistrend oor: 
Zij kaatsen weêr op rots en heuvelschalmen, 
Zij daavren grotten en spelonken door. 
't Is overal, als andwoordde op die psalmen 
In 't dichtst van 't woud een juublend Geestenchoor, 
Zoo duidlijk klinkt, en zooveel duizend keeren, 
Van elken kant, de heilge naam des Heeren. 




12.


De Heidnen, die op Salems muren staan, 
Aanschouwen 't feest, van stil ontzach bewogen: 
Dat smeekend lied, die statige ernst in 't gaan, 
Die vreemde pracht, 't houdt ze allen opgetogen. 
Maar ras is hun nieuwsgierigheid voldaan. 
De onheilgen stuiven op; zij rollen de oogen; 
Zij barsten los in lastrend hoongeschrei, 
Met schrik herhaald door rotstop en vallei. 




13.


Maar hoe daar ginds die woeste kreeten snerpen, 
Het Christenvolk zingt even vurig voort: 
Zóó tokkelen de Cherubim hun harpen, 
Al wordt de spot der duivelen gehoord! 
Wat pijlen ook de Heidnen nederwerpen, 
Der Helden sabbatsrust wordt niet gestoord: 
Ver buiten 't schot, door 's Hemels schild omvangen, 
Voleinden zij hun vrome lofgezangen. 




14.


Het altaar wordt op 's heuvels top bereid 
Tot viering van het Sakrament des Heeren. 
De flikkring van twee gouden lampen spreidt 
Een zachten glans, als licht uit hooger sfeeren. 
En Willem ruilt met hooge waardigheid 
Hier 't harnas voor de Priesterlijke kleêren, 
Roept zwijgende eerst, maar straks met luider stem, 
Den Heiland aan, dankt en verheerlijkt Hem. 





{==11==} {>>pagina-aanduiding<<}

15.


De naaste luistert toe met gretige ooren, 
De verste blikt met gretig oog hem aan; 
In heilige aandacht en gebed verloren, 
Plengt menigeen een godgewijden traan. 
Daar doet zich eindlijk 't: ‘Ite, missa!’ hooren, 
En 't Leger keert terug langs de eigen paân; 
Maar niet vóór dat de Priesterlijke zegen 
In 't stof geknield door allen is verkregen. 




16.


Zoo komen zij in stilte in 't leger weêr, 
Waar nu Buljon zich haast om zich te onttrekken 
Aan heel dien breeden stoet, de bloem van 't heir, 
Hem volgende om alom zijn schreên te dekken. 
In de oorlogstent zet zich de Veldheer neêr; 
En 't maal, gekruid door geestrijke gesprekken, 
Wordt daar gedeeld door hem en de eedle rij 
Der Hoofden. Reimont zit aan Godfrieds zij'. 




17.


Pas heeft een bete broods de moede leden 
Verkwikt, een teuge wijns het hart verblijd, 
Daar spreekt Buljon: ‘Als 't licht hervoort zal treden, 
Houde alle man zich vaardig tot den strijd! 
Aan rust en voorbereiding wijd' men 't Heden: 
Het Morgen is aan bloed en zweet gewijd. 
Dies moog' de slaap u nieuwe krachten geven, 
En dan - den blik naar God! en 't zwaard geheven!’ - 




18.


Zij gaan. Terstond beveelt een krijgsheraut 
Met luid trompetgeschetter, ‘dat de scharen, 
Zoo ras in 't Oost de nuchtre dagkim blaauwt, 
Gewapend tot den stormmarsch zich vergaâren.’ - 
Het oovrig deel van d' avond, die reeds graauwt, 
Is in gepeins en arbeid weggevaren: 
En lieflijk daalt op vleugelen der rust 
De Slaap ter neêr, die alle zorgen sust. 





{==12==} {>>pagina-aanduiding<<}

19.


Nog draalde Auroor ten golven uit te stijgen, 
En langzaam slechts verschoot de starrenrei; 
Geen ploegschaar deed den sluimrende' akker hijgen, 
Geen herder dreef zijn lammren in de weî; 
De vogel droomde in 't schommlend groen der twijgen. 
Nog niet gestoord door 's jagers veldgeschrei: - 
Daar roept de krijgstrompet al de oorlogsknapen 
Te wapen; en de Hemel dreunt: ‘Te wapen!’ 




20.


‘Te wapen! Op, te wapen!’ luidt de kreet, 
Die voortgolft door die honderden van benden. 
Buljon verrijst; het harnas ligt gereed, 
Waaraan zij hun doorluchtig Hoofd herkenden. 
Hij neemt het niet; maar kiest een luchtig kleed, 
Als elk soldaat zich vastgordt om de lenden. 
Reeds staat hij vaardig met zijn lichte last, 
Als plotsling wakkre Reimont hem verrast. 




21.


Ter naauwernood zien zijn verwonderde oogen 
Den Christenheld beroofd van alle praal, 
Of hij begrijpt wat roersels hem bewogen, 
En vraagt: ‘Waar is uw helm, uw borstmetaal, 
Uw wapendosch? Niet dús ten strijd getogen! 
Dat voegt den knecht: de Veldheer blinke in 't staal! 
Ik zie te wel, gij Leidsman ter viktorie, 
Gij zoekt een al te nederige glorie! 




22.


Of - blikt gij niet naar de alledaagsche krans 
Eens muurbeklimmers? Dat haar andren dragen, 
Die, minder wichtig in de krijgsbalans, 
Naar wet en plicht het krijgsmansleven wagen! 
Gij, blink op nieuw in d' ouden wapenglans, 
En spaar, o heer, om onzentwille uw dagen! 
De Almachte-zelf bescherme u in 't gevaar: 
Gij zijt het hart, de ziel der Legerschaar!’ - 





{==13==} {>>pagina-aanduiding<<}

23.


Buljon hervat: ‘“Toen de eer mij werd beschoren, 
Dat groote Urbaan in Klermont mij dit zwaard 
Ter zijde hing, heeft hij voor aller ooren 
Mij Ridder van des Heilands kruis verklaard. 
Toen, vriend! heb ik in stilte een eed gezworen, 
Die ongerept en heilig moet bewaard: 
Den eed, om niet als veldheer slechts te strijden, 
Maar als soldaat Gods zaak mijn arm te wijden. 




24.


Zie ik dan nu geheel mijn Legermacht 
In optocht om de vesting aan te vallen; 
Heb ik weldra mijn veldheersplicht volbracht, 
Als op mijn wenk de stormtrompet zal schallen: 
Dan past het mij, met ingespannen kracht 
Als voetknecht meê te klautren op de wallen, 
En zóó den Heer mijn eed gestand te doen. 
Zijne Englenwacht moog' me in den storm behoên!”’ - 




25.


Zijn voorbeeld schijnt de Franken aan te vuren, 
En allereerst zijn eigen broederpaar. 
De lichte dracht der minste wapenturen 
Omgordt de borst van menig Vorstenschaar. - 
Intusschen roept op Salems ringelmuren 
De Saraceen zijn strijdkracht bij elkaâr, 
Om bovenal een wakend oog te vesten 
Op 't zwakste punt, van 't Noorden tot aan 't Westen. 




26.


De Sultan, die aan Oost- of Zuiderzij' 
Geen aanval ducht, verzamelt hier zijn lieden: 
Geen knechten slechts, hem dienend voor soldij, 
Maar burgers ook, die willig bijstand bieden; 
Ja, grijzaards zelfs, en kindren, vlug en blij, 
Die pek en zwavel boven 't vuur doen zieden, 
Die pijlen, balken, steenen, wat niet al? 
Toereiken aan de worstlaars op den wal. 





{==14==} {>>pagina-aanduiding<<}

27.


Zóó sterkt men, boven, 't halfrond, dat beneden 
Aan de open vlakte grenst. Hier knerssentandt 
Die Solyman, die, met zijn reuzenleden, 
Een ceder schijnt, hoog op een rots geplant: 
Hier ook herkent ge aan zijn gejaagde schreden 
En dreigend stierenhoofd den wilde' Argant: 
Hier, op den trans van d' allerhoogsten toren, 
Ziet gij vooral Klorinde in 't krijgskleed gloren. 




28.


De koker rammelt op heur rug, belaân 
Tot barstens toe met scherpgewette flitsen: 
Ze omklemt den boog, legt ongeduldig aan, 
Zoekt zich met vlammend oog te vergewissen 
Van 't naadren der gehate Christenvaan, 
En wenscht alreeds den pijl te hooren sissen. 
Zoo toont ze 't beeld der fiere Jachtgodin, 
Die schichten schiet van 's hemels hooge tin. 




29.


De grijze Vorst wordt overal gevonden; 
Hij onderzoekt nu de een, dan de andre poort. 
Hij vorscht of zijn geboden ongeschonden 
Gehoorzaamd zijn, en sterkt door wenk en woord. 
Hier wordt meer volks, ginds wapentuig gezonden; 
Niets wat hij niet verzorgt, niet ziet, niet hoort. 
Maar droevig rijst uit 's Afgods tempelboogen 
Het smeekgebed der moeders naar den hoogen: 




30.


‘Verbreek, o Heer! door Uw geduchte macht 
Het dreigend zwaard der trotsche vreemdelingen! 
En laat hem, die Uw grooten naam veracht, 
Stuiptrekkend voor de poort de handen wringen!’ 
Zoo bidden zij, maar vruchtloos: want de klacht 
Kan 't Rijk des Eeuwgen Doods niet binnendringen. 
Terwijl de Stad zich dus bereidt en bidt, 
Staat reeds heel 't heir der Christnen in 't gelid. 





{==15==} {>>pagina-aanduiding<<}

31.


Nu voert Buljon uit al die dichte drommen 
Het voetvolk aan met kunst en groot beleid; 
En splitst het bij den muur in twee kolommen, 
Tot zijden van een rechthoek uitgebreid. 
De blijden, die metalen hoornen krommen, 
Al 't krijgsgevaart' dat vestingen rammeit, 
De steenen en de slingerpijlen, kruien 
In 't midden saam', als zwangre donderbuien. 




32.


De ruiterij, vergaârd op d' achtergrond, 
Draaft af en aan om 't voetvolk te beschermen. 
Daar schalt op eens het aanvalsteeken rond! 
De Saraceen moet zwichten voor de zwermen 
Van slingeraars en schuttren, in verbond 
Met de oorlogstuigen die den muur doen kermen. 
Hij valt, of vliedt, waar 't vlieden is vergund - 
Zoodat de schare op 't bolwerk zichtbaar dunt. 




33.


Onstuimig trekt het Frankiesch heir daarhenen, 
Al dichter bij den vestingmuur geschaard; 
Veel honderden, het hoofd gebukt, vereenen 
De schilden tot een schuttend dakgevaart'; 
Een deel blijft voor de hageljacht der steenen 
Door balk en plint van 't oorlogstuig bewaard. 
Zoo trachten zij de gracht, die zij genaken, 
Te dempen en den grond gelijk te maken. 




34.


De gracht nu was geen drassig slijkmoeras, 
Veelmin een kil met diepe waterbaren: 
Zoo werd dan ook de drooge grub alras 
Geheel gedempt met aarde, rijs en blaâren. 
Daar sloeg Alkast, vermeetle die hij was, 
Zijn ladder neêr: - geen onweêr van gevaren, 
Geen ziedend pek, geen haaglend gruis, verstoort 
Zijn gang: hij klimt gelijk een boschkat voort. 





{==16==} {>>pagina-aanduiding<<}

35.


Reeds heeft de koene Zwitser onbewogen 
Zijn luchtig pad meer dan ter helft volbracht: 
En schoon hij 't mikpunt blijft van duizend boogen, 
Hij schudt het hoofd in de ijdle pijlenjacht. 
Daar komt op eens een rotsklomp aangevlogen, 
Een steenen bom van onbezuisde kracht: 
Die beukt zijn helm, en doet hem nederploffen, 
Den ladder af - Argant had wèl getroffen! 




36.


Niet doodlijk maar verbijstrend is de slag: 
Bewustloos ligt Alkast in 't stof te hijgen. 
Daar grijnst Argant met wilden schaterlach: 
‘Wie meer heeft lust om naar omhoog te stijgen? 
Ik schuil niet weg bij helderlichten dag: 
Waarom durft ge ons niet ópenlijk bekrijgen? 
Niet minder toch betaalt gij ons den tol: 
Wij dooden u als beesten in hun hol!’ 




37.


Hij zocht vergeefs de geestdrift te verlammen 
Van de altewel geborgen krijgerschaar; 
Zij tarten steen en pijl en zwavelvlammen: 
Het schilddak houdt hen veilig bij elkaâr. 
Reeds wordt de muur bedreigd door de oorlogsrammen, 
Ontzettende gevaarten, lang en zwaar, 
Bedekt met ijzer, als een bok gehorend, 
Door poorten en driedubble muren borend'. 




38.


Door honderd handen wordt terwijl omhoog 
Een rotsklomp aangerold en neêrgestoten. 
Hij dondert op 't metalen dak, als vloog 
Een Atlas neêr. Hoe dicht inéén gesloten, 
De schilden wijken. 't Draait voor menig oog, 
En menig hoofd voelt pijnlijk zich ontblooten. 
Hoe wemelt de aard, waar 't bloed bij golven bruischt, 
Van wapens en gebeent', tot stof vergruisd! 





{==17==} {>>pagina-aanduiding<<}

39.


Nu moet wel de Beleegraar 't schuilen staken, 
Daar schild noch stormstellaadje meer behoedt. 
Zoo stapt hij dan, van d' eigen moed aan 't blaken, 
Van 't blind gevaar het zichtbre te gemoet'. 
Hier zwoegt hij om den ladder vast te haken, 
Terwijl hij ginds den vasten grond doorwroet. 
't Vereend geweld der onvermoeibre Franken 
Maakt bres op bres - reeds slaat de muur aan 't wanken. 




40.


Hij biedt nog slechts een zwakken tegenstand: 
Niet lang meer zal de veege steenhoop baten; 
Toch waken steeds op wal en torenrand 
Met moed en list de Heidensche soldaten. 
Naauw dreigt de balk, of zie! met vlugge hand 
Wordt van omhoog een wolzak neêrgelaten: 
Die vangt den stoot van d' aangestormden bok, 
En breekt alzoo de veêrkracht van den schok. 




41.


Als dus de Frank, in rusteloos herhalen, 
De vesting beukt, die half omcingeld is, 
Spant middlerwijl Klorinde zevenmalen 
Den boog, en zevenmalen snort de flits. 
En waar ze ook als een bliksem neêr moog' dalen, 
't Bloed verft zoowel den veder als de spits, 
't Bloed, niet slechts van oneedlen maar van Vorsten: 
Haar trots kan niet naar 't alledaagsche dorsten. 




42.


Het allereerst treft ze Englands Koningsspruit; 
Pas is de Prins het schildendak ontweken, 
Daar schiet de pijl gelijk een weêrlicht uit, 
En blijft hem in de rechterhandpalm steken: 
Geen schoeisel had de felle flits gestuit, 
Gewoon door leêr en ijzer heen te breken. 
De Jongling wordt verwijderd uit den strijd, 
Stampvoetend, min van smarte dan van spijt. 





{==18==} {>>pagina-aanduiding<<}

43.


Klotarius wordt bij de gracht doorschoten, 
D' Amboise bijt aan 's ladders voet in 't stof: 
D' een heeft de pijl het heupbeen stuk gestoten, 
Den tweede 't hart. Nog dreunt rondom de plof, 
Als Vlaandrens Graaf, die met zijn strijdgenooten 
Den stormram dreef, het vierde boogschot trof. 
Vergeefs is al zijn woedend tegenwrijten: 
Diep blijft hem 't staal in 't rechterarmvleesch bijten. 




44.


Verwijderd van het bloedbad dat er plascht, 
Blikte Ademar het krijgstooneel in 't ronde, 
Als plotsling hem de vijfde schicht verrast, 
Die 't voorhoofd treft. Zijn hand tast naar de wonde, 
Daar nagelt haar een nieuwe pijlflits vast 
Op 't aangezicht in de eigenste sekonde. 
Een laauwe purperstroom misverft den held: 
Hij zieltoogt, door een vrouwenhand geveld! 




45.


Maar Palameed, die naar de vestingtinnen 
Omhoog streeft met onwankelbaren voet, 
Snort, juist als hij de hoogste sport zal winnen, 
Nog eens haar pijl, de zevende, in 't gemoet. 
Hij dringt hem diep in d' oogkas, snijdt van binnen 
Den zenuw door, en dringt zóó, rood van bloed, 
Den nek weêr uit. Het rilt door al zijn leden, 
En de arme stort verplettrend naar beneden. 




46.


Terwijl aldus Klorindes koker moordt, 
Bedreigt Buljon de Stad met nieuwe schokken; 
Op zijn bevel wordt ijlings naar de poort 
Het grootste stormgevaarte voortgetrokken, 
Een houten toren, die door 't luchtruim boort, 
Een reuzenburcht, gebouwd uit cederblokken, 
Die, reikend tot aan 't bolwerk en bezwaard 
Met strijders, op gewiekte wielen vaart. 





{==19==} {>>pagina-aanduiding<<}

47.


Zij slingert, om den doodschrik uit te deelen, 
Een pijlenwolk, en rukt tot vóór den wal. 
Zóó klampen twee ontzachbre zeekasteelen 
Elkaâr aan boord! De Saraceen staat pal, 
En drilt de speer en doet zijn flitsen spelen, 
En geesselt heel den toren overal, 
Beukt zijn gebindte, en zoekt omlaag zijn wielen 
Met brijzelende steenen te vernielen. 




48.


Op klaren dag verdonkert heel de lucht 
Door de onweêrsbui van brokken steen en pijlen. 
Ontmoeten zich twee zwermen in hun vlucht, 
Dan doet de schok de flitsen rugwaards ijlen. 
De najaarswolk, met snijdend ijs bevrucht, 
Neêrhaaglend in den boomgaard, stroopt bij wijlen 
De takken leêg: dus vaagt het vliegend staal 
Der Franken ook des vijands bolwerk kaal. 




49.


De Heidnen zijn te meerder prijs gegeven, 
Daar zelden slechts een harnas hen bewaart. 
Verbijsterd vliên de meesten die nog leven 
Het dicht geschut van 't bliksemend gevaart'. 
Slechts Solyman houdt stand, het zwaard geheven, 
Terwijl hij 't dapperst overschot vergaârt. 
Verwoede Argant klemt in zijn reuzenvingren 
Een boomstam, om den toren weg te slingren. 




50.


Hij stoot hem af zoo ver de pijnboomschacht 
Zich uitstrekt, en geeft brullend zijn bevelen. 
Klorinde meê staat aan zijn zijde op wacht, 
Bereid om 't lot der kleine schaar te deelen. 
De Frank terwijl verzamelt nieuwe kracht 
En houwt met scherpe zeissens in de zeelen 
Waaraan de wolzak bungelt, die den stoot 
Der balken breekt: - Zoo wordt de muur ontbloot. 





{==20==} {>>pagina-aanduiding<<}

51.


Van boven woedt de wiegelende toren, 
Omlaag de ram, die rustloos komt en gaat. 
Bij elken stoot laat zich een donder hooren, 
Die steenen gruist en diepe scheuren slaat. 
Nu treedt Buljon met vasten gang naar voren 
Tot bij den muur, die wankelt waar hij staat. 
De Veldheer is van 't hoofd tot aan de zolen 
In 't ijzer van zijn machtig schild verscholen. 




52.


Door reet en spleet dringt zijn verspiedend oog: 
Hij ziet, hoe langs verborgen kronkelgangen 
Vorst Solyman fluks naar beneden vloog 
Om achter 't puin der bres den Frank te ontfangen; 
Terwijl Argant, terwijl Klorinde, omhoog 
Den toegang weert. Hoog tintlen Godfrieds wangen, 
Luid klopt zijn hart van eedlen heldenmoed, 
Als hij aldus 't beslissend uur begroet. 




53.


Hij roept terstond, van ongeduld aan 't branden, 
Sigier, die 't ander schild en d' ijfel droeg: 
‘Mijn paadje, kom! geef me uit uw trouwe handen 
Die lichter last! Ik marde lang genoeg. 
Den weg vervolgd door deze vestingwanden! 
De bres verwijd die de ijzren stormbok sloeg! 
't Is meer dan tijd, dat nu voor aller oogen 
Een edel werk getuig' wat wij vermogen!’ 




54.


Hij spreekt, en werpt het groote schild daarheen: 
Maar ziet! daar komt een pijlflits aangevlogen 
Van Salems trans, en dringt hem diep in 't been, 
Waar 't smartgevoel het pijnlijkst wordt bewogen. 
De vlugge faam geeft u, Klorinde! alleen 
Al de eer van 't schot. Uw hand, uw' arendsoogen 
Had haast uw volk het schaatrend zegelied 
Gedankt! .... Maar God verlaat de Zijnen niet. 





{==21==} {>>pagina-aanduiding<<}

55.


De sterke held ontveinst voor oogenblikken 
De foltring, die zijn peezen trillen doet. 
Hij snelt vooruit om 't bolwerk los te wrikken, 
Den steenhoop op, en wenkt zijn trouwen stoet. 
Maar eindlijk toch voelt hij zijn kniën knikken, 
't Zweet berst hem uit, hij wankelt op zijn voet. 
Bij elken tred nokt de adem in zijn longen: 
Zoo ziet hij wel tot d' aftocht zich gedwongen. 




56.


Daar wenkt hij Welf met sidderende hand; 
Hij spreekt: ‘Mijn vriend, die pijl verlamt mijn schreden. 
Ik kan niet meer. - Voorkom de schade en schand 
Van mijn vertrek, en wil mijn plaats bekleeden! 
Ik keer terug’.... - Van felle pijn vermand 
Op 't paard getild, ten zadel ingegleden, 
Keert hij naar 't kamp; maar schoon hij spoorslags rent, 
De ramp is in één punt des tijds bekend. 




57.


De Veldheer wijkt, en 't goed geluk der Franken, 
Aan zijn persoon verbonden, wijkt als hij. 
Op eenmaal vlamt met nieuwverrezen spranken 
De geestdrift op der matte weêrpartij. 
De Christenschaar, die haar fortuin ziet wanken, 
Verliest, helaas! nu ook den moed er bij. 
Heur lemmer schijnt zoo fel niet meer te gloren, 
De krijgstromp heeft zijn koperklank verloren. 




58.


De drom, die eerst het bolwerk was ontvlucht, 
Is daar op nieuw in frissche kracht te aanschouwen: 
Op d' aanblik van Klorinde ontgloeit de zucht 
Voor 't Vaderland ook zelfs de borst der vrouwen. 
Ai, ziet ze daar, de lokken in de lucht, 
Met opgeschorte lendnen, rond zich houwen! 
Betooverd door de dolle Krijgsgodes, 
Besloten om te sterven in de bres! 





{==22==} {>>pagina-aanduiding<<}

59.


En, wat de hoop der Heidnen moet vermeêren, 
Wat alle lust in 't hart der Franken dooft, 
Ook Welf - wie zal de jammermare weeren? - 
Ook Welf bezwijkt, van 't levenslicht beroofd! 
't Blind Toeval deed wat mooglijk duizend keeren 
't Beleid mislukte: een steenklomp scheurt zijn hoofd. 
Een tweede worp, niet minder heftig, klettert 
Op Reimont neêr: zijn schedel is verpletterd. 




60.


Ook fiere Eustaats, vast klautrend langs den muur, 
Den trans nabij, wordt de eedle kruin gespleten. 
Zoo werd er dan in dat noodlottig uur 
Geen schot gedaan, geen werpsteen uitgesmeten, 
Die d' armen Frank het veêge lijf niet duur 
Doet koopen of hem 't opstaan leert vergeten! 
De grimmige Cirkassiër, vervuld 
Van vreugde, balt de reuzenvuist, en brult: 




61.


‘Dit is Antiochiën niet! Uw logen 
En list vindt hier dien donkren hemel niet! 
Hier straalt de zon! Hier blindt geen slaap onze oogen! 
Onze oorlogskunst veranderde, als gij ziet! 
Is zoo op ééns uw gloriedorst vervlogen? 
Ziet gij den buit niet lokken in 't verschiet? 
Gij scheent den storm zoo ijvrig te beginnen, 
En - staakt hem reeds? gij Franken, neen, Frankinnen!’ 




62.


't Is of de vlam den reus door de aadren slaat, 
Als hij zijn eigen stem in 't oor hoort dondren. 
Op eens schijnt hem het bolwerk waar hij staat, 
Te nietig voor een schouwplaats zijner wondren: 
Hij ziet omlaag, neemt met één blik de maat, 
En werpt zich met één wilden sprong naar ondren. 
Daar vult hij nu de muurspleet, en begroet 
Dus Solyman, dien hij op 't puin ontmoet: 





{==23==} {>>pagina-aanduiding<<}

63.


‘Hier, Solyman! hier is de plaats, de stonde, 
Die onze kracht beproeven zal! Wat stuit 
Uw vaart? Waarom blikt gij bevreesd in 't ronde? 
Daar buiten wacht de koninklijke buit! 
De vijand ga in eigen nest te gronde!’ .... 
Hij spreekt; en ziet, daar vallen ze ijlings uit, 
De een door zijn eigen drift, die 't bloed doet koken, 
De tweede door die stem en de eere ontstoken. 




64.


Daar grijpen ze onverhoeds de Christnen aan: 
Ziet, hoe ze om strijd de dappersten doen wijken, 
Stormrammen en geladdert' nederslaan, 
Helmetten en kurassen doen bezwijken, 
Tot midden uit een purpren oceaan 
Een heuvel groeit van wapengruis en lijken, 
Die bijna als een bloedig bastion 
Den veegen muur tot schutsweêr dienen kon! 




65.


Hetzelfde volk, dat straks, van moed aan 't branden, 
Den muur beklom, daalt met ontzetting neêr. 
't Vergeet niet slechts den vijand aan te randen, 
't Verdedigt zelfs het veêge lijf niet meer! 
Het stormtuig, overrompeld, valt in handen 
Der woeste Twee, en nimmer dient het weêr, 
Zoo woeden ze om de zware kabeltouwen 
Te klieven en de balken stuk te houwen. 




66.


De razernij, die in hunne aadren bruist, 
Drijft meer en meer het Heidenpaar naar voren: 
Men brengt hun vuur: met fakkels in de vuist 
Berennen zij den waggelenden toren. 
Zóó vliegen Plutoos dienaars onbezuisd 
Ten Orkus uit: de zwaveltoortsen gloren 
In hun gekromde klaauwen; 't slanggebroed 
Omsist hun 't hoofd; de grond splijt voor hun voet. 





{==24==} {>>pagina-aanduiding<<}

67.


Maar Tankred, die met alle kracht van reden 
De dapperheid van zijn Latijners voedt, 
Ziet naauwlijks wat die twee belagers deden, 
Bij 't dreigen van dien dubblen fakkelgloed, 
Of zwijgt op eens en rent met reuzenschreden 
En flikkrend zwaard den woestaarts in 't gemoet: 
En zij die straks al de andren leerden beven, 
Zijn op hun beurt getemd en weggedreven. 




68.


Zóó ebt en vloeit het rustloos krijgsgetij': 
Verlies en winst verwisslen als de winden. 
Buljon terwijl ziet zich zijn tent nabij; 
Dáár, hoopt hij, zal zijn wond genezing vinden. 
Hem staan Sigier en Boudewijn ter zij', 
En heel een schaar van diepbedrukte vrinden. 
Hij grijpt den pijl, en rukt, maar rukt te straf, 
En - breekt het riet juist boven d' angel af! 




69.


Hij wenkt zijn arts: ‘Dit haatlijk marren dure 
Niet lang, mijn vriend! Heb toch voor mij geen vrees! 
Doorzoek gerust de diepte der kwetsure, 
En snijde uw staal kloekmoedig door mijn vleesch! 
Maak mij bekwaam, eer soms de gunstige ure 
Vervliegen mocht, die thánds ter kimme rees!’.... 
Hij grijpt een lans tot steun, en vast besloten 
Ziet hij den arts de dunne vlijm ontblooten. 




70.


Erotimus is tot de proef gereed, 
Grijze eskulaap aan 't strand der Po geboren, 
Die al de kracht van kruid en heulsap weet, 
En, schoon ook door de Muzen uitverkoren, 
Zijn vlijt in dienst der Wetenschap besteedt: - 
Den levenden is al zijn zorg beschoren, 
Terwijl zijn lied, in 't eeuwig Pantheon, 
Gestorvenen onsterflijk maken kon. 





{==25==} {>>pagina-aanduiding<<}

71.


De Veldheer, schoon de pijnen hem doorschokken, 
Blijft onbeweeglijk bij zijn lansschacht staan. 
De Arts heeft de wijde mouwen opgetrokken, 
De heup omgord, en vangt zijn arbeid aan: 
Hij poogt vergeefs de pijlspits uit te lokken, 
Nu eens door 't sap van vreemde balsemblaân, 
Dan door den druk der vingren, of door 't nijpen 
Van tangen, die in de open wonde grijpen. 




72.


Intusschen drijft de grillige fortuin 
Een wreeden spot met heel zijn kunstvermogen. 
De pijn drukt meer dan marmer of arduin, 
De doodsnacht graauwt voor Godfrieds brekende oogen. 
Maar nu ook plukt op Idaas heuvelkruin 
Zijn Engel in hulpvaardig mededogen 
Een Diktamplant, der medicijnen roem, 
Herkenbaar aan heur purperroode bloem. 




73.


De wilde gems, wie een der jagerpijlen 
In 't lichaam stak, ontdekte 't eerst de kracht 
Van 't wonderkruid. Geen duizenden van mijlen 
Belemmerden des Engels vleugelschacht, 
Die hem in één sekonde weg deed ijlen, 
En de andere sekonde wederbracht: 
Onzichtbaar perst zijn hand de balsemknoppen, 
Die 't heulsap in de badkuip neêr doen droppen. 




74.


Ook bronnat van den Lydiaanschen grond 
En kostbre Panacee giet hij er nevens: 
En ziet! nog pas besprenkelt de Arts de wond, 
Of daar verlaat de gifte pijl en tevens 
De pijn het been. 't Is plotseling gezond, 
Gestevigd door de kracht eens nieuwen levens. 
Nu roept Erotimus: ‘Niet ik, o Held! 
Mijn kunde noch mijn hand heeft u hersteld: 





{==26==} {>>pagina-aanduiding<<}

75.


Neen! andre kracht, een Arts uit hooger sfeeren, 
Een Engel, daalde als wonderdoener neêr! 
Wel zie ik hier de sterke hand des Heeren. 
Te wapen! vlieg ten strijde! toef niet meer!’.... 
En blakende om naar 't worstelperk te keeren, 
Grijpt reeds de Held naar 't rammlend krijgsgeweer: 
Weêr heeft zijn vuist de ontzachbre lans tot wapen, 
't Schild dekt zijn arm, de blanke helm zijn slapen. 




76.


Ver achter zich laat hij zijn tent, het kamp, 
De vlakte! omringd, gevolgd door duizend helden. 
Een stofwolk waait gelijk een neveldamp 
Ten hemel op; de sidderende velden 
Weêrgalmen van der rossen hoefgestamp. 
Den Turken, wie geen vreezen ooit beknelden, 
Rilt thands de schrik ijskoud door merg en been. 
Daar dreunt een stem tot driemaal achteréén: 




77.


Welluidend klinkt ze in aller Franken ooren - 
Dat is de kreet, die hen ter zege wijdt! 
De dapperheid der Christnen is herboren, 
't Stroomt alles weêr onstuimig tot den strijd. 
Het Heidenpaar verdedigt, als te voren, 
De wijde bres, die altijd verder splijt, 
Daar Tankred en zijn wakkre jongelingen 
Met leeuwenmoed gedurig voorwaarts dringen. 




78.


Dáár, aan hun zij', verschijnt, ten storm bereid, 
Der Franken Hoofd geheel van staal omtogen: 
Hij komt, en werpt in schrikbre grimmigheid 
Argant zijn speer al donderend naar de oogen. 
Geen oorlogsbalk die vestingen rammeit, 
Kwam ooit met zulk een veêrkracht aangevlogen. 
Het knoestig hout sist door de lucht: Argant 
Springt op een lagen steenhoop, en houdt stand. 





{==27==} {>>pagina-aanduiding<<}

79.


Maar met een vaart, waar alles voor moet bukken, 
Die zevenvoudig staal en koper tart, 
Slaat Godfrieds lans des Heidens schild aan stukken, 
En baant zich door 't kuras een weg naar 't hart. 
Doch haastig weet Argant de lans te rukken 
Uit borstpantsier en vleesch: hij voelt geen smart, 
Maar werpt den boom verwoed op Godfried neder, 
En brult hem toe: ‘Ziedaar uw speelgoed weder!’ 




80.


De zware lans vliegt gonzende af en aan, 
Ten aanval en ter weêrwraak; maar de Heiden 
Zoekt vruchtloos zijn bespringer neêr te slaan. 
Wel blijft Buljon den wilden worp verbeiden, 
Maar bukkend weet zijn hoofd den stoot te ontgaan. 
Sigier, die van zijn meester niet kon scheiden, 
Ontfangt de punt, die hem den gorgel klooft, 
En valt, in Godfrieds plaats van 't licht beroofd! 




81.


Ook Normandyëns heirvoogd wordt verslagen, 
Daar hem een rotsklomp tegen 't voorhoofd vaart: 
Hij ploft ter neêr met reutlend jammerklagen, 
En kronkelt als een worm zich over de aard. 
Zoo grooten hoon kan Godfried niet verdragen: 
In blakerende gramschap grijpt hij 't zwaard, 
En kloutert op de puinen, waar al spoedig 
Een maalstroom woelt van strijders, wild en bloedig. 




82.


Daar doet hij wondren van beleid en kracht, 
En weet den wilden doodendans te ontspringen. 
Intusschen daalt de zwartgevlerkte Nacht, 
Om 't Halfrond met haar schaduwen te omringen; 
En statig schorscht haar stille toovermacht 
't Vernielingswerk der moede stervelingen. 
Buljon laat af; 't gedonder van den slag 
Verstomt: Zóó eindt de vreesselijke dag. 





{==28==} {>>pagina-aanduiding<<}

83.


Maar eer Buljon zich ruste wenscht beschoren, 
Ontrukt hij zijn gekwetsten aan 't gevaar. 
Geen wrak der stormgevaarten gaat verloren, 
Hij zamelt al de rammen bij elkaâr. 
Hij redt tot zelfs zijn cederhouten toren, 
Den grootsten schrik der Saraceenenschaar, 
Al hebben ook de wilde wervelvlagen 
Des strijds alom zijn palen murw geslagen. 




84.


In 't eind ontgaan aan 't dreigend oorlogswee. 
Mag Godfried reeds het vredig kamp genaken. 
Maar als een schip, dat, dobbrende op de zee, 
Te ontsnappen wist aan 's afgronds holle kaken, 
Doch onverwachts en in 't gezicht der reê, 
Een klip ontmoet, die heel de kiel doet kraken; 
Of als een ros, dat zonder ongeval 
Zijn ren volbracht, maar neêrploft voor den stal: 




85.


Zóó rolt daar ook de hooge toren henen, 
Beveiligd door de hand van 't jonstig Luk. 
Maar 't wagenstel, gehavend door de steenen, 
Blijft steken, en - twee wielen breken stuk! 
De krijgsburcht wankt; maar honderden vereenen 
De handen; en zoo wordt met schoor en kruk 
't Gevaart' gesteund, tot rappe smidsgezellen 
En timmerliên de breuk geheel herstellen. 




86.


De Veldheer wil, dat vóór den morgenstond 
De toren weêr zijn aanval kan herhalen. 
Daar schaart hij snel een sterke wacht in 't rond, 
En doet alom zijn ruiterbenden dwalen: 
De mokerslag dreunt daavrend langs den grond 
Den gantschen nacht, en duizend fakkels stralen: 
De vijand slaat bij d' ongewonen glans 
Al d' arbeid ga van Salems vestingtrans. 






{==29==} {>>pagina-aanduiding<<}

Twaalfde zang.


{==30==} {>>pagina-aanduiding<<}

Korte inhoud.

Klorinde en Argant steken den toren der Christenen in brand. - Geschiedenis van Klorinde; haar tweegevecht met Tankred, en haar dood. - Tankred betreurt haar, maar wordt door hare hemelsche verschijning getroost. - Argant zweert haar te zullen wreken.



{==31==} {>>pagina-aanduiding<<}

Twaalfde zang.

1.


't Was lang reeds nacht; toch daalt op donzen vlerken 
Geen sluimring op de moede volken neêr. 
De Franken, rustloos hamerend, versterken 
Hun toren, en in 't ronde waakt heel 't heir. 
De Heidenen herzien hun vestingwerken 
En heelen hun doorschoten muren weêr: - 
Terwijl de twee vijandige partijen 
Gelijke zorg aan hun gekwetsten wijën. 



2.


De kranken zijn verpleegd; het werk krimpt in. 
De vlijt verslapt, en trager gaan de handen. 
Al donkrer wordt de donkre hemeltin, 
En zwijgend weeft de slaap zijn tooverbanden. 
Klorinde-alleen, roemzuchtige Heldin, 
Voelt in haar borst denzelfden ijver branden. 
Daar alles rust, peinst zij op nieuwe daân; 
En dus vangt ze in zich-zelv' half fluistrende aan: 




3.


‘O Solyman! O fiere Argant! hoe groenen 
Uw kruinen van een versche lauweroegst! 
Gij, die, alléén, bedreigd door legioenen, 
Het oorlogstuig der Franken hebt verwoest! 
Ik heb terwijl op Prinsen en Baroenen 
(Armzalige eer, die 'k mij getroosten moest!) 
En pijl of wat, niet zonder nut, versleten: 
Slechts dit, niets meer, mag zich een vrouw vermeten! 





{==32==} {>>pagina-aanduiding<<}

4.


Veel beter waar' 't, het schuwe boschgebroed 
Met pijl en spiets daar buiten na te streven, 
Dan hier, op 't schouwtooneel van mannenmoed, 
Als vrouw te staan, van Ridderen omgeven! 
Waarom niet meê den kalmen haard begroet? 
Zoudt gij niet ook uw nonnensluier weven?’ .... 
Zij zwijgt; zij peinst; het grootsch ontwerp staat vast, 
Terwijl ze Argant op deze wijz' verrast: 




5.


‘Sints lang, o Heer! voel ik mijn borst bewogen 
Door 'k weet niet welk een drift naar stoute daân. 
God blies haar in, ten zij de mensch bedrogen 
Zijn God maakt van zijn eigen wil. Welaan, 
Daar ginder, waar die fakkelglans uwe oogen 
Verblindt, wil ik met zwaard en pektoorts staan. 
De roode haan moet op dien toren blaken - 
Ik wil het, en de Hemel zal het maken! 




6.


Maar wilde 't Lot, in blinde razernij, 
Dat wij na 't feit elkaâr niet meer aanschouwen, 
O zorg dan voor een grijsaard, die voor mij 
Een vader was, en waak voor mijn jonkvrouwen! 
Sta voor een wijl hun weêrloosheid ter zij', 
Zend hen terug naar Mitzraïms landouwen! 
'k Bezweer het u! Een hoofd zoo hoog bejaard, 
Zoo teêre kunne, is al uw deernis waard!’ 




7.


Argant ontroert; hij kan zich niet bedwingen, 
De jaloezy snerpt door zijn boezem heen: 
‘Gij gaat! en mij wilt gij tot blijven dringen,’ 
Zoo roept hij uit, ‘hier onder 't wuft gemeen! 
Ik zal van verr' de vonken rond zien springen, 
En - laten in de vuurproef u alleen? 
Neen! mocht ik u in moeite en strijd geleiden, 
Nu zal geen roem, nu zal geen dood ons scheiden! 





{==33==} {>>pagina-aanduiding<<}

8.


'k Heb ook een hart, dat met triomfgezang 
Kan sterven, de eer begeerend boven 't leven!’ 
‘“Juist!”’ zegt Klorinde, ‘“Uw daad zal eeuwen lang 
Na dezen dag daarvan getuignis geven! 
Ach, ik ben slechts een vrouw! Mijn ondergang 
Schaadt Salem niet! Maar gij, zoo gij moest sneven, 
- De Hemel-zelf verhoede 't duizendwerf! - 
Wie zou de Stad ontrukken aan 't verderf?”’ 




9.


De Ridder spreekt: ‘Te duidlijk doet gij 't weten, 
Gij wijst mij af: maar toch, geen vleitaal baat! 
Ik volg u na, zoo gij mijn gids wilt heeten; 
Ik vlieg u vóór, zoo gij mijn dienst versmaadt!’ - 
Zij snellen naar den Koning, neêrgezeten 
In 't midden van zijn hoogverheven Raad. 
‘Hoor, Sire!’ zegt Klorinde, ‘wat wij vragen! 
Och, of ons plan uw wijsheid mocht behagen! 




10.


Argant belooft - de Held, die nimmer loog! - 
Der Franken burcht tot assche te verbranden. 
Zoodra de slaap in 't kamp de hoofden boog, 
Vertrekken we om den toren aan te randen!’ - 
De Koning, met een vreugdetraan in 't oog, 
Blikt hemelwaards, en vouwt de beide handen: 
‘“Algoede! Gij verlaat uw knechten niet! 
Gij stevigt zelf mijn wanklend Rijksgebied! 




11.


't Kán niet vergaan, zoolang nog zulke Helden 
't Verdedigen met eigen hartebloed! 
Maar, Tweetal, gij! hoe zal ik u vergelden? 
Wat lof, wat gift neêrstrooien aan uw voet? 
De glorie zal alom uw lof vermelden, 
Tot waar de zon des waerelds grenzen groet; 
De daad-zelve is uw heerlijkst loon - daarneven 
Zij u de helft mijns diadeems gegeven!”’ 





{==34==} {>>pagina-aanduiding<<}

12.


Zóó spreekt de grijze Koning, en hij knelt 
Het Tweetal aan de borst, van vreugde dronken. 
Maar Solyman, wiens hart van ijver zwelt, 
Verbergt niet wat begeerten hem ontvonken: 
‘Dit slagzwaard ook wil bliksemen in 't veld! 
't Is niet bestemd om aan mijn heup te pronken!’ 
Zoo roept hij, daar Klorinde hem weêrstaat: 
‘“Maar wie blijft hier, zoo ge állen medegaat?!”’ 




13.


Zóó spreekt ze. Argant voelt vuur door de aadren stroomen, 
En heeft een woord gereed van bittren hoon. 
Daar haast de Koning zich hem vóór te komen, 
En spreekt tot Solyman op fulpen toon: 
‘Wel blijft ge altijd, in waken en in droomen, 
U-zelv' gelijk, gij pijler van mijn throon! 
U doet noch nood noch doodsgevaar verschrikken, 
U de open hel verbleeken noch verblikken! 




14.


Gij, zoo gij gingt, zoudt wonderen bestaan, 
Gelijk gij die bestondt sints zooveel jaren! 
Maar dwaasheid waar' 't, van allen mij te ontslaan, 
Wier glorie groent van de eêlste lauwerblaâren; 
Ook duldde ik nooit, dat dezen zouden gaan, 
(Want zij zijn waard, dat wij hun leven sparen!) 
Indien hun plan niet zoo gewichtig scheen, 
Of niet uitvoerbaar was door hen-alleen! 




15.


Daar nu de Frank met zooveel Argusoogen 
Zijn burcht bewaakt, zoo dunkt mij staat dit vast, 
Een kleine schaar zou ditmaal niets vermogen, 
Een groote schaar bracht enkel overlast: 
Maar deze Twee, die op de ervaring bogen, 
Wier vuist wel meer zulk werk heeft aangetast, 
Zij mogen gaan, zij zullen niet beschamen, 
Zij gelden meer dan duizend andren samen! 





{==35==} {>>pagina-aanduiding<<}

16.


Gij, 'k bid het u, blijf wachten bij de poort! 
Dat voegt u, die voor 't purper zijt geboren. 
En wordt de wensch van deze Twee verhoord, 
Ontvlieden zij na 't slechten van den toren, 
Drijft mooglijk hen geheel een leger voort, 
Dan, Sultan, zij uw bijstand hun beschoren!’ - 
Aldus doet Aladyn zijn wil verstaan; 
En Solyman verstomt, maar onvoldaan. 




17.


Nu spreekt Ismeen: - ‘Mag ik een bede slaken, 
Dan toeft ons Tweetal nog een korten tijd; 
Ik zal voor hen een kostbaar mengsel maken, 
Dat, brandend, met onbluschbre vlammen bijt; 
Terwijl een deel van die de burcht bewaken, 
Zich later soms tot slapen nedervlijt.’ - 
Zoo wordt terstond besloten, en nu wachten 
Zij de ure, die Ismeen geschikt zal achten. 




18.


Klorinde legt den vederhelm ter zij': 
Voor 't prachtgewaad, doorstikt met zijden draden, 
Verkiest ze een dosch (o droeve profecy!) 
Rouwkleurig, met gepluimt' noch goud beladen. 
Zij meent, te recht, die donkere kleedij 
Zal 't minst haar komst in 's vijands kamp verraden. 
Arzeet-alleen, haar leidsman, dien zij kent 
Zoolang haar heugt, de eunuk, is in haar tent. 




19.


Schoon stromplende en gebogen door de jaren, 
Bleef hij getrouw haar volgen op haar schreên; 
Dat zwarte kleed verkondt hem wat gevaren 
Zij tegensnelt. Daar smelt hij in geween, 
En smeekt haar bij zijn vroeg vergrijsde hairen, 
Bij 't wee voor haar en in haar dienst geleên, 
Om 't leven niet zoo roekeloos te wagen: 
Maar hoe hij bidt en smeekt, zij laat hem klagen. 





{==36==} {>>pagina-aanduiding<<}

20.


Hij spreekt in 't end: ‘Als gij zoo vast blijft staan 
Op uw verderf, als noch de vaderzegen 
Eens trouwen knechts, noch smeekgebed, noch traan, 
Noch grijze kruin tot deernis u bewegen, 
Onbuigbaar hart! dan moet ik verder gaan: 
Geheimen, ach! te lang misschien verzwegen, 
Bezwaren mij - wie weet, als gij ze hoort....’ 
Nieuwsgierig wenkt ze en luistert. Hij gaat voort: 




21.


‘Eens zat in Ethiopië, en ook heden 
Zit mooglijk nog Senaap ten hoogen throon. 
De Koning en zijn gitzwart volk beleden 
De godsdienst van Mariaas Wonderzoon. 
Ik-zelf, schoon Heiden, mocht een plaats bekleeden 
Als dienaar in der Hofjonkvrouwen woon. 
Daar wijdde ik trouw een Koningin mijn zorgen, 
Bruin als de nacht maar vriendlijk als de morgen 




22.


De Koning had haar lief, maar 't liefdevuur 
Lag tusschen 't ijs der jaloezy verscholen. 
Die dolle drift nam toe van uur tot uur, 
En bracht welhaast zijn zinnen zóó aan 't dolen, 
Dat hij zijn gâ door dubblen haremmuur 
Den mannen, ja den hemel hield verholen. 
Zij, needrig en de zachtheid-zelf, zweeg stil 
En voegde zich in alles naar zijn wil. 




23.


't Gewijd penseel had op haar kamerwanden 
Een beeld gemaald der goddelijke wraak: 
Daar knielde een Maagd, geboeid aan beide handen, 
Zoo blank als sneeuw, ter zijde van een Draak. 
Een Ridder joeg, van heldenmoed aan 't branden, 
't Gedrocht zijn speer in de opgesparde kaak. - 
Hoe menigmaal, met roodgekreten oogen, 
Lag ze in 't gebed voor dit Taafreel gebogen! 





{==37==} {>>pagina-aanduiding<<}

24.


Intusschen werd zij zwanger; en ziedaar! 
Een sneeuwwit kind werd uit haar schoot geboren. 
Dat kind - waart gij! ... Hoe kromp zij in elkaâr 
Van schrik! Zij waande u en zich-zelf verloren: 
Zou niet Senaap, argwanende Barbaar, 
Haar dooden in de hitte van zijn toren? 
Zou hem uw blankte - o snerpende angst! o rouw! - 
Geen smet zijn op haar smetteloze trouw? 




25.


Zij wil haar gâ een zwarten zuigling toonen, 
Zoo oud als gij, dien zij voor schatten koopt. 
Van allen die met haar 't kasteel bewonen, 
Had ze in hare angst op mij-alleen gehoopt. 
'k Volbracht den ruil: “God (sprak ze) zal u loonen,” 
Toen leî ze me u in d' arm, nog ongedoopt: 
Daar 's Lands gebruik, hoe vurig zij 't begeerde, 
Zoo jeugdig kroost van 't Heilig Water weerde. 




26.


Al snikkend zag ze ons tot de vlucht bereid, 
En bad ze mij uw dagen te beschermen. 
Hoe schets ik u de smart, de raadloosheid, 
Waarmeê ze keer op keer u prangde in de armen! 
Met tranen, heet en bitterlijk geschreid, 
Besproeide zij haar kussen onder 't kermen. 
Daar kreet ze in 't eind, tot stervens toe bedroefd: 
“Verhoor me, o Gij, die hart en nieren proeft! 




27.


Gij kent mijn ziel: hebt gij haar rein bevonden, 
En ongerept de kuische huwlijksvlam, 
Zoo bid ik - niet voor mij! want andre zonden 
Bezoedlen mij - maar voor dit schuldloos lam! 
Bewaar, o God! mijn dochtertje' ongeschonden, 
Wie 't lot zoo vroeg de moederborst ontnam! 
Zij leve! en volge in mij een voorbeeld, Heere, 
Zoo niet van heil, dan toch van deugd en eere! 





{==38==} {>>pagina-aanduiding<<}

28.


Gij Hemelheld, die daar de reine maagd 
Gered hebt uit de scherpe drakenklaauwen! 
O, zoo misschien míjn offer u behaagt, 
Goud, wierookgeur en blanke waschflambouwen! 
Bid voor mijn kind, dat ze altijd onvertsaagd 
Op U als op heur Redder moog' vertrouwen! ...” 
Zij zweeg: heur hart brak onder 't lijdenswicht, 
Het bleek des doods bevroor heur aangezicht. 




29.


Een biezen korf verborg u voor elks oogen, 
Met geurig loof en bloemen overstrooid. 
Zoo droeg ik U. Een Engel uit den hoogen 
Hield boven U de vleugelen ontplooid. 
Ik stapte voort, tot aan des hemels boogen 
De scheemring rees met de eerste star getooid: 
Toen rustte ik in een woud vol dichte blaadren, 
Waar 'k onverhoeds een tijgerin zag naadren. 




30.


'k Beklom een boom, en liet op 't grastapeet 
U achter - zóó had mij de schrik bevangen. 
Het ondier naakte, en hoorde uw kinderkreet, 
En staroogde op uw frissche rozenwangen. 
Daar straalde op eens die blik, nog straks zoo wreed, 
Vol tederheid en moederlijk verlangen: 
Zij buigt het hoofd en lekt u keer op keer; 
Gij lacht haar toe, en streelt en kust haar weêr. 




31.


Al dartelend steekt gij de kleene handen 
In d' open muil. Zij laat u stil begaan; 
En vriendlijk als een vrouw haar eigen panden, 
Reikt ze u de borst: gij neemt die gretig aan. 
Ik bleef terwijl met bevende ingewanden 
Die wondren uit de verte gadeslaan. 
Als ge eindelijk in slaap vielt, moêgezogen, 
Verrees uw voedster en verdween uit de oogen. 





{==39==} {>>pagina-aanduiding<<}

32.


Nu daalde ik neêr en snelde naar u heen, 
En koos terstond de welgebaande wegen. 
Ik richtte naar een needrig dorp mijn schreên, 
Waar ik in stilte uw jonkheid kon verplegen. 
Daar toefden wij, tot zestienmaal aanéén 
Een nieuwe maan de kimmen had bestegen. 
Gij hadt nog pas den kleenen mond gezet 
Tot stamelen, en waagde uw eersten tred. 




33.


Reeds naderde ik dat tijdperk van ons leven, 
Dat heenwijst naar den neigende' avondstond. 
Uw moeder had mij gouds genoeg gegeven; 
Daar was geen band die me in den vreemde bond; 
Des zwervens moê door onbekende dreven, 
Verlangde ik naar den Vaderlandschen grond, 
Om daar, gesteund door trouwe vriendenarmen, 
Aan eigen haard mijn winter te verwarmen. 




34.


Wij gingen dus. 't Geliefd Egyptenland 
Was 't vergezicht, waarheen de weg zich wendde. 
Daar stuiten we op een vloed - ter slinker kant 
Dreigde ons de diepte, en rechts een rooverbende. 
Wat moest ik doen? Van u, mijn dierbaar pand, 
Mij scheiden? Nooit! Ik was des raads ten ende: 
'k Sprong in den vloed, terwijl één arm u droeg, 
En de andre moedig door de golven sloeg. 




35.


De vloed was breed: de witte baren stegen.... 
In 't midden wielt een vreesselijke stroom; 
Die sleept mij meê langs wilde dwarrelwegen: 
Ik duizel rond als in een bangen droom; 
'k Verlies u. Maar de vloed is u genegen, 
De wind den vloed: die wiegt u naar den zoom, 
En schuift u neêr op zachte lotusblaâren; 
Terwijl ik hijgend worstel uit de baren. 





{==40==} {>>pagina-aanduiding<<}

36.


Verheugd nam ik u op; en als de nacht 
Straks, sluimerziek, de voortreize ons belette', 
Verscheen me op eens, in volle wapenpracht, 
Een Held, die 't bloote zwaard me op 't voorhoofd zette', 
En sprak: “Waarom 't beloofde niet volbracht? 
Zie toe, dat 's Hemels straf u niet verplette! 
Dit wichtjen moet gedoopt! God heeft het lief: 
God, die tot haar beschermer mij verhief! 




37.


Ik hoed het en bewaar het. Ik verzachtte 
De tijgerin; ik dreef den stroom daarheen. 
Rampzalig gij, zoo ge ooit een droom verachtte, 
Dien God u zond!” Zoo sprak hij en verdween. 
'k Ontwaakte en rees, en eer de morgen lachtte! 
Toog ik van daar. Het beeld dat mij verscheen, 
Dacht me ijdelheid, het Christendom een logen, 
Ik doopte u niet; en - jaar op jaar vervlogen. 




38.


In weêrwil van uw moeders smeekgebed 
Voedde ik u op tot wat ik was: een Heiden. 
Gij voerde 't zwaard, besteegt het krijgsgenet, 
En overwont natuur en kunne beiden. 
Zoo volgdet gij de onrustige trompet, 
Zoo zaagt ge u roem en rijkdom toebereiden. 
Gij weet het, en gij weet ook dit: altijd 
Bleef u mijn dienst, mijn vadertrouw gewijd. 




39.


'k Lag gistren nog in diepen slaap gezegen; 
Daar rees op nieuw dezelfde droomgestalt': 
Maar dreigend blonk zijn vlammend oog mij tegen; 
Zijn stem was dof, gelijk een donder knalt: 
“Weet, booswicht! dat Klorindes laatste wegen 
Ten einde zijn: haar graauwe doodsnacht valt. 
Toch zal zij mij voor eeuwig toebehooren, 
Der Hel ten spijt: maar beef! U wacht Gods toren!” 





{==41==} {>>pagina-aanduiding<<}

40.


De schim smolt weg. Mijn kind, mijn oogelijn 
Gij merkt alzoo, noodlottige onweêrs naadren. 
Ik weet het niet, zou 't mooglijk zonde zijn, 
Te strijden met de Godsdienst zijner vaadren? 
Is 't Christendom het ware, al 't andre schijn? 
Genoeg! blusch uit dat wilde vuur in de aadren, 
Leg af dat zwaard!’ - Hij zwijgt en weent.... haar hart 
Ontroert. Ook haar had de eigen droom benard. 




41.


Maar spoedig wijkt de nevel uit heur oogen. 
‘“Ik,”’ spreekt ze, ‘“blijf volharden bij den leer, 
Reeds met de melk der voedster ingezogen: 
Gij gaat vergeefs uw eigen werk te keer! 
Een edel hart wordt door geen vrees bewogen; 
Ik leg mijn hoop niet af, mijn zwaard niet neêr, 
Al zou dan ook in al zijn gruwzaamheden 
De bleeke dood mij brullend tegentreden!”’ - 




42.


Zij biedt hem troost, en stelpt zijn tranenvloed, 
Tot de ure slaat voor 't waagstuk uitgelezen; 
Nu snelt ze den Cirkasser te gemoet', 
Die deelgenoot der grootsche daad zal wezen. 
Ismeen vuurt ze aan, en prikkelt nog een moed, 
Die reeds bij 't paar ten toppunt is gerezen. 
Een licht, dat in een hoornen koker brandt, 
Een bal van harst, stelt hij aan elk ter hand. 




43.


Zij sluipen voort, snel en onafgebroken, 
De vlakte door, waar Aarde en Hemel zwijgt; 
Den heuvel af, in 't nachtfloers weggedoken, 
Tot ginder waar de houten toren stijgt. 
Daar doet de grimmigheid hun 't harte koken, 
Dat óverstroomt en naar den adem hijgt. 
Zij willen bloed zien stroomen, vuur zien gloren.... 
De schildwacht doet een dondrend: ‘Werda?’ hooren. 





{==42==} {>>pagina-aanduiding<<}

44.


Maar spraakloos gaan zij verder. Nu verheft 
De wacht zijn stem: ‘Op! wij zijn overvallen!’ 
Schoon 't edel paar zijn vollen nood beseft, 
't Vertraagt niet, ware 't twee ook tegen allen. 
Gelijk een onweêr of een bombe treft, 
Die t' ééner oogwenk flikkeren en knallen, 
Zóó rukken ze aan en bliksemen weêrzijds 
De wachters neêr in 't eigen punt des tijds. 




45.


En onder duizend zwaarden, duizend schichten, 
Volbrengen zij de ontzachelijke daad. 
Ze ontsteken met de welbewaarde lichten 
De taaie harst, die fluks in vlammen staat, 
Waarvoor weldra het knappend hout moet zwichten. 
Wie maalt dien gloed van donker inkarnaat, 
Die doorbreekt, wast, aan alle zijden flonkert? 
Wie schetst dien walm, die 't starrenlicht verdonkert? 




46.


De rook en smook, de vuurfonteinen, gaan 
Al dwarlend naar de hooge hemeldaken. 
De wind steekt op, en blaast de vlammen aan, 
Die, menglende, als één vreeslijke oven blaken. 
De Franken zien die laaie hel, en slaan 
De hand aan 't zwaard; maar met een dondrend kraken 
Stort middlerwijl hun torenbouw inéén. 
Zoo dwarrlen jaren vlijts in asch daarheen! 




47.


Nu naderen gezwind twee Christenbenden 
't Tooneel des brands; maar staande bij den gloed 
Durft trotsche Argant de dreigtaal overzenden: 
‘Mishaagt u 't vuur? ik blusch het in uw bloed!’ 
Klorinde voegt zich naast hem, en zij wenden 
Zich langzaam heuvelwaards met vasten voet. 
De schaar, gelijk een doorbraak die de dijken 
Verzet, groeit aan, en volgt hen daar ze wijken. 





{==43==} {>>pagina-aanduiding<<}

48.


Ontsloten is de Gouden Poort: daar wacht 
De koning aan het voorhoofd zijner rangen, 
Om, als het straks de grootsche daad volbracht, 
Het Heidenpaar in veiligheid te ontfangen. 
't Genaakt alreeds den drempel, waar de macht 
Der Franken volgt, met vuurgloed op de wangen; 
Doch Solyman weet ze achteruit te slaan, 
Keert, sluit de Poort, en - laat Klorinde staan! 




49.


Klorinde alleen blijft buiten! Want verbolgen 
Had de Amazoon bij 't sluiten van de Poort, 
Zich omgewend om Arimon te volgen, 
Wiens speerpunt in haar schouder had geboord. 
De bodem had zijn hartebloed gezwolgen, 
Maar niemant van Klorinde meer gehoord. 
't Gevecht, de nacht, de warreling, de kreeten, 
't Deed zelfs Argant zijn kampgezel vergeten. 




50.


Maar naauwlijks had de woedende Heldin 
Haar wraak gebluscht, haars vijands bloed vergoten, 
Daar knerst de Poort! Zij wacht met koelen zin 
Den dood: ze is van heur haters ingesloten. 
Daar valt op eens een nieuwe list haar in: 
Nog heeft haar geen der Christen strijdgenoten 
Bemerkt: als ze eens zich mengelde in hun schaar? 
In 't bont gedrang wordt niemant haar gewaar. 




51.


Gelijk een wolf, na 't misdrijf op zijn hoede, 
Met stillen tred de straf te ontsluipen tracht, 
Zocht zij bij tijds te ontgaan aan 's vijands woede, 
Begunstigd door 't gewoel en 't floers der nacht. 
Maar Tankred, die heur veinzerij vermoedde, 
Nam, even sluw en zwijgend, haar in acht. 
Hij had gezien hoe ze Arimon kastijdde, 
En ongemerkt bleef hij haar steeds ter zijde. 





{==44==} {>>pagina-aanduiding<<}

52.


Hij wil haar dagen tot den kamp: hij vond, 
Gelijk hij meent, een waardig weêrpartijder. 
Zij zocht terwijl, den breeden stadsmuur rond, 
Eene andre poort, en doolt al wijd en wijder. 
Snel volgt hij haar, en reeds van ver' verkondt 
Haar 't staalgeklank de komst van een bestrijder. 
Zij keert zich om: ‘Sta! vreemde tochtgenoot, 
Wat brengt gij?’ - En hij andwoordt: ‘“Krijg en dood!”’ 




53.


Nu roept zij: ‘Krijg en dood! Ik zal ze u geven, 
Zoo gij die zoekt!’ en moedig valt zij aan. 
Ook Tankred is niet meer te paard gebleven, 
Als hij zijn kampioen te voet zag staan. 
Reeds houden zij het scherpe zwaard geheven, 
Door haat vervoerd, geblinddoekt door den waan. 
Zoo doet de jaloezy twee stieren toornen, 
Elkaâr bespringend met metalen hoornen. 




54.


Nu volgt een strijd, den klaarsten zonneschijn 
En d' aanblik waard van honderdduizend oogen. 
Gij nacht! die met uw doffen schemerschijn 
Hen dektet, ai, begunstig gij mijn pogen! 
Gun, dat door mij uw nevelig gordijn 
Voor zooveel wonderdaân worde opgetogen! 
Heur glorie leve en straal' met hellen gloor 
Het schaduwfloers der wentlende eeuwen door! 




55.


Zij dekken zich, noch weeren af, noch wijken: 
Behendigheid maakt plaats voor noeste kracht; 
Het regent slagen, die elkaâr gelijken; 
Wat baat de kunst, waar gramschap heerscht en nacht? 
Onwrikbaar staat het paar: hun zwaarden strijken 
Vernielend neêr op de ijzren wapendracht. 
Geen voet verroert, maar de arm vaart op en neder 
Met houwen telkens dichter, telkens wreeder. 





{==45==} {>>pagina-aanduiding<<}

56.


De woede groeit bij elken slag tot wraak, 
De dolle wraak veroorzaakt nieuwe slagen: 
Zoo voelt het paar bij 't gruwzaam strijdvermaak 
Zich telkens door dezelfde sporen jagen. 
't Zwaard wordt onnut bij zulk een reuzentaak, 
Waarbij de Razernijen hen doorknagen. 
Zij bonzen met de heften op elkaâr, 
En stoten rond met helm en beukelaar. 




57.


Driewerven weet de Held de Maagd te omringen 
Met de armen, en driemaal weet zij verwoed 
Zich uit die naauwe omhelzing los te wringen, 
Geknoopt door haat en niet door liefdegloed. 
Zij grijpen bij vernieuwing naar de klingen, 
En doopen 't staal diep in elkanders bloed, 
Tot ze, afgetobt, geen staal meer voeren kunnen, 
En, ademloos, elkaâr wat ruste gunnen. 




58.


Zij staren op elkaâr, terwijl zij 't zwaard 
Het uitgeputte lijf ten steun doen strekken. 
En nu - terwijl aan 't Oosterwolkgevaart' 
De laatste starren straalloos henentrekken, 
Ziet Tankred uit bij 't daglicht, en ontwaart 
Wat stroomen bloeds des vijands kleed bevlekken. 
Hij juicht vol blinden trots. O hoe verdwaasd 
Verheft zich 't hart waar 't gunstig windtjen blaast! 




59.


Rampzaalge, gij verblijdt u? Ach, hoe spoedig 
Wordt uw triomf een vloek, uw vreugde een wee! 
Elk drupjen op dat kleed, zoo vreeslijk bloedig, 
Kost u weldra geheel een tranenzee. - 
Zoo poozend staan ze daar, altijd kloekmoedig 
Schoon zwijgende en bebloed, die fiere Twee! 
Tot Tankred, om zijns vijands naam te ontdekken 
Beproeft hem uit zijn mijmring op te wekken: 





{==46==} {>>pagina-aanduiding<<}

60.


‘'t Is dan ons deel, dat zooveel dapperheid 
In duisternis en stilte wordt begraven! 
Maar heeft ons 't Lot jaloersch de gunst ontzeid, 
Te schittren voor het oog van 's waerelds braven, 
Wat dunkt u zoo we elkaâr - ik ben bereid - 
Weêrzijds geslacht en rang te kennen gaven? 
'k Wil weten wien, verneedrende of verneêrd, 
Mijn neêrlaag of mijn overwinning eert!’ 




61.


De trotsche spreekt: ‘“Bespaar een vruchtloos vragen! 
Geen vijand ooit verneemt mijn rang of stand. 
'k Ben één dier twee - moge u dat nieuws behagen! - 
Wier oorlogstoorts uw toren heeft verbrand!”’ 
't Woord schijnt de vlam door Tankreds bloed te jagen: 
Hij roept: ‘Ontijdig nieuws!’ en knersentandt, 
En voegt er bij: ‘Uw spreken en uw zwijgen 
Doet evenzeer, Barbaar! mijn wraakzucht stijgen!’ 




62.


En de oude drift vervoert hen tot den strijd, 
Hoe zwak ze zijn. Helaas! wat moet er komen 
Van zulk een kamp, waar moed en kracht, ontwijd, 
Vernield, hun plaats door wrok zien ingenomen? 
Ach, hoe hun zwaard met felle snede bijt, 
En 't bloed de purpren poorten uit doet stroomen, 
In staal en vleesch gehouwen! Woede-alleen 
Vertraagt den dood, reeds spokend door hun leên. 




63.


Gelijk de Egeesche zee, wanneer het woeden 
Der stormen die haar zweepen, is gestild, 
Nochtans geen rust voelt dalen op haar vloeden, 
Maar nadreunt en in al haar golven trilt: 
Zóó schijnt, ofschoon hun krachten reeds verbloedden, 
En de arm slechts noô het wichtig lemmer tilt, 
Dezelfde haat de strijders nog te nopen, 
En scheurt hun zwaard steeds nieuwe wonden open. 





{==47==} {>>pagina-aanduiding<<}

64.


Maar ziet! daar naakt de vreesselijke stond, 
Waarop de dood Klorinde neêr zal vellen. 
Reeds drinkt zijn zwaard uit de allerlaatste wond 
Heur hartebloed, dat nu met purperwellen 
Een boezem kleurt, zoo maagdlijk blank en rond, 
Die nu, verflenst, door 't harnas zich voelt knellen, 
En smelt als sneeuw. Heur vlotte ziel verlaat 
Den marmren vorm. Zij wankelt waar zij staat. 




65.


Maar Tankred zet, door razernij gedreven, 
Al dichter bij zijn overwinning voort. 
De Jonkvrouw valt doorboord! Heur lippen beven: 
Zacht fluistert zij een laatst, een afscheidswoord, 
Een woord, door Beter Geest haar ingegeven, 
Waarin Geloof en Hoop en Liefde gloort. 
Van God vervreemd moest zij door 't leven zwerven, 
Met God verzoend zal ze als Zijn dienstmaagd sterven. 




66.


‘Vriend, gij verwint! 'k Vergeef. Ook gij, vergeef! 
Genâ, - niet voor mijn lichaam: 'k laat het slopen! - 
Maar voor mijn ziel, mijne arme ziel! Ik sneef: 
Och, Christen, bid voor mij en laat mij doopen!’ 
Die stem, zoo droef, zoo roerend teêr, verdreef 
Zijn haat op eens: geheel zijn hart ging open: 
Een wonderzoete ontroering greep hem aan, 
En lokte in 't oog een weemoedvollen traan. 




67.


Een beekjen ruischt, der bergen schoot ontsproten: 
't Is derwaards nu, dat hij zijn schreden richt. 
Met water, in zijn ijzren helm gegoten, 
IJlt hij terug tot zijn gewijden plicht. 
Hoe beeft hij, als hij 't voorhoofd zal ontblooten 
Van haar, die, onbekend nog, vóór hem ligt. 
O aanblik! O herkenning! .... Onbewogen 
En spraakloos staart hij met verstarrende oogen. 





{==48==} {>>pagina-aanduiding<<}

68.


Nog sterft hij niet: hij heeft zijn wee, hoe groot, 
Naar d' achtergrond van 't brekend hart gedreven. 
En zoo hij haar door 't ijzer heeft gedood, 
Nu geeft hij haar door 't water eeuwig leven. 
Het ‘Amen’ ruischt. Naar 't hemelsch morgenrood 
Houdt zij den blik glimlachende opgeheven, 
En 't is als spreekt in zalig zielsgenot 
Heur brekend oog: ‘Vaarwel! ik ga naar God!’ 




69.


De tinten van viool en lelie stijgen 
Op 't aangezicht, zoo bleek en toch zoo blij. 
Steeds blikt ze omhoog, en zon en hemel nijgen 
Zich tot haar neêr in vriendlijk medelij'. 
Als vredepand reikt ze, onder plechtig zwijgen, 
Den Redder, die geknield ligt aan heur zij', 
De kille hand.... Een smeekbede is heur wapen: 
Zoo scheidt zij - en heur sterven schijnt een slapen. 




70.


Maar de eedle geest is naauwlijks 't stof ontrukt, 
Of Tankred voelt zijn laatste kracht verdorven: 
De droefenis, te lang reeds onderdrukt, 
Heeft in zijn ziel de heerschappij verworven, 
En perst de ziel, die reeds aêmechtig bukt, 
Al dichter saam. Hij leeft, maar schijnt gestorven, 
Zoo stom, zoo bleek, zoo roereloos, zoo koud 
Ligt hij daar neêr, van 't jongste zweet bedaauwd. 




71.


Reeds scheurt zijn ziel in troosteloze ellende 
De kluisters, die haar bonden, van elkaâr, 
Gereed om haar die zich ten Hemel wendde, 
Te volgen op 't ontplooide vleuglenpaar. 
Maar plotsling, ziet! daar naakt een Christenbende: 
Zij draagt het lijk der Jonkvrouw, en met haar 
Den Ridder weg, wiens leven niet dan noode 
Meer aêmt, reeds dood in de onvergeetbre doode. 





{==49==} {>>pagina-aanduiding<<}

72.


Het Hoofd der schaar had bij den morgengloed 
Den glans herkend van Tankreds borstgesmijde, 
En, toegesneld, de Jonkvrouw in haar bloed 
Zien baden aan des Ridder veêge zijde. 
Hij wilde niet, dat scheurziek wolfsgebroed 
De doode leên der schoone Maagd ontwijdde: 
Hij neemt haar op, vlijt Tankred naast haar neêr, 
En langzaam trekt de stoet naar 't Christenheir. 




73.


Het zacht geschommel op de trage wegen 
Wekt Tankred uit zijn zwijmlende onmacht niet. 
Een dof gesteun, der koude borst ontstegen, 
Verraadt dat toch de levensstroom nog vliet. 
Maar zwijgend ligt Klorinde neêrgezegen, 
En alles toont, dat haar de ziel verliet. 
Dus wordt het kamp bereikt: daar worden beiden, 
Zoo jammerlijk vereend, op nieuw gescheiden. 




74.


Wedijvrend put de trouwe vriendenstoet 
Zich uit in zorg, bij 't ziekbed des beminden. 
Daar dringt op nieuw de felle zonnegloed 
Zijne oogleên door: hij ziet en hoort zijn vrinden, 
Maar diep verbaasd in 't aarzelend gemoed 
Zich nog in 't Land der levenden te vinden: 
Dof blikt hij rond - nu weet hij wáár hij is; 
En weeklaagt in ondraagbre droefenis: 




75.


‘Ik leef? ik adem nog? Ik vang de stralen 
Nog op van deez' gevloekten jammerdag, 
Die overal mijn wandaad zal verhalen, 
Mijn bloedschuld, die ik nooit vergeten mag? 
Ha, trage en laffe hand! wat doet u dralen? 
Zoo menigeen gaaft gij den laatsten slag, 
En, dienares des doods! gij durft geen leven 
Vernielen, dat der schande is prijs gegeven.? 





{==50==} {>>pagina-aanduiding<<}

76.


Doorboor deez' borst! doorwroet haar tot op 't hart! 
Dat in mijn bloed het grimmig staal zich bade! 
Maar neen! de dood verzwolg misschien mijn smart: 
Dat waar' genâ: en - deedt gij ooit genade? 
Zoo leve ik dan! ik, die een toonbeeld werd 
Van jammer; ik, van God en Mensch versmade! 
Een leven slechts, van eeuwgen vloek vervuld, 
Is strafs genoeg voor mijne onmeetbre schuld. 




77.


'k Zal leven, maar door duizend folteringen, 
Mijne eigen helsche furiën, gespoord: 
Te nacht zal mij de bleeke schrik bespringen, 
'k Zet in mijn droom den wreeden tweekamp voort. 
Geen zonnestraal zal door mijn venster dringen, 
Of 'k zie op nieuw de ontdekking van den moord. 
Zoo worden mijn gedachten de Eumeniden, 
Die 'k immer vlied om nimmermeer te óntvlieden! 




78.


Maar wáár, helaas! wáár bleef het overschot 
Dier hemelschoone en kuische maagdenleden? 
Misschien verscheurt een hongrig wolvenrot 
Wat vruchtloos door mijn moordstaal werd bestreden. 
Veel te eedle buit! te zoete spijze! O God, 
Beveilig Gij zooveel beminlijkheden, 
Eerst door mijn eigen zwaard, nu door den tand 
Der dieren, ach! te schennig aangerand! 




79.


O dierbaar lijk! ik wil, ik zal u vinden, 
Indien ge nog op 't eigen plekjen slaapt. 
Of hebben daar - laat af, laat af, verblinden! - 
De wolven reeds hun offer weggeraapt? 
Dan moge ook mij dezelfde muil verslinden! 
Hoe gruwzaam ook de roode grafkuil gaapt, 
De schrik verdwijnt en 't lijden wordt gelenigd, 
Indien hij ons gebeente slechts vereenigt!’ 





{==51==} {>>pagina-aanduiding<<}

80.


Zoo klaagt hij - tot de trouwe vriendenwacht 
Hem 't bijzijn van 't geliefde lijk verkondde. 
Nu vliegt, gelijk een bliksem in den nacht, 
Een glimlach zijn bewolkt gelaat in 't ronde. 
Hij heft zich op, en tilt met alle kracht 
De looden last zijns lichaams van de sponde, 
En sleept zich zóó, met wankelende schreên, 
Aêmechtig naar Klorindes rustbed heen. 




81.


Maar als hij daar den sluier neêr ziet dalen, 
En de aanblik van die wonde hem verrast; 
Als hij, gelijk een hemel zonder stralen, 
Dat voorhoofd ziet van doodelijk albast - 
Daar bonst hem 't hart met nokkend ademhalen, 
En waggelend grijpt hij een steunsel vast: 
‘O Englenbeeld!’ zoo barst hij los in klachten, 
‘Gij kunt den dood, maar niet mijn smart verzachten! 




82.


Fluweelen vingren, die, zoo zacht, zoo teêr, 
Mij 't onderpand der vriendschap hebt geboden! 
In welk een staat, helaas! vind ik u weêr? 
En gij, wier pracht niet spoorloos is gevloden, 
O ranke leên, wat ligt ge koud ter neêr, 
Door mij, o smart! verworpen bij de dooden! 
Mijne oogen! gij zijt wreed gelijk mijn hand: 
Zij sloeg de wond: gij ziet haar aan, o schand! 




83.


Gij ziet haar aan, en vloeit niet weg in stroomen 
Van tranen - nu, zoo stroome dan mijn bloed!’ - 
Zijn stem bezwijkt; zijn rede ontsnapt haar toomen: 
't Verlangen naar den dood maakt hem verwoed. 
Één ruk - daar zijn de windsels weggenomen, 
En uit zijn wonden spat een purpervloed. 
Hij duizelt, daar zijn zinnen hem begeven; 
Maar juist de felle pijn behoudt hem 't leven. 





{==52==} {>>pagina-aanduiding<<}

84.


Men legt hem zacht op 't rustbed neêr en dwingt 
Zijn ziel terug, om 's levens kamp te strijden. 
De Faam, wier stem uit kopren gorgel klinkt, 
Vermeldt terwijl zijn doodsangst en zijn lijden. 
Buljon verschijnt; een vriendenschaar omringt 
Met vroome troost den kranke aan alle zijden; 
Maar prediking noch smeekgebed verjaagt 
De onbuigbre smart, die aan zijn hartaâr knaagt. 




85.


Gelijk een wond, in teder vleesch geslagen, 
Verergert, waar een vinger haar genaakt: 
Zoo wordt zijn ziel door al dat jammerklagen 
Al weeker en weemoediger gemaakt. 
Maar Peter, die, met heilig welbehagen 
In 't herdershart, voor al zijn schapen waakt, 
Bestraft aldus met vaderlijk vermanen 
En plechtige ernst zijn redeloze tranen: 




86.


‘O Tankred! gij, aan 't geen gij waart weleer 
Zoo ongelijk, hoe kondt ge u-zelv' ontzinken? 
Wat nevelfloers zonk op uwe oogen neêr, 
Zoo dicht, dat gij Gods heillicht niet ziet blinken? 
Uw rampspoed is een Bode van den Heer: 
Ziet gij hem niet? hoort gij zijn stem niet klinken? 
De Hemel-zelf roept u naar 't Hemelpad, 
Dat ge eens verkoost en - al te dwaas vergat! 




87.


Hij sterkt u, waar de krachten u ontvielen, 
Tot alles wat uw Ridderplicht gebiedt, 
Dien gij verwierpt, om voor een vrouw te knielen, 
Wier hovaardij den hoogen God verliet! 
De smart is vaak een medicijn der zielen: 
De roede Gods bederft de kranken niet, 
Genezing brengt ze! U-ook wil God genezen: 
Gij, wilt ge niet, dat Hij uw Arts zal wezen? 





{==53==} {>>pagina-aanduiding<<}

88.


Versmaadt gij dwaas het heilig onderpand 
Des vredes, door den Hemel u geschonken? 
Rampzalige! wat blaast gij in den brand 
Der driften, die u zengen met haar vonken? 
Reeds wankelt gij aan 's afgronds smallen rand, 
En ziet hem niet, van dolle wanhoop dronken! 
O zie hem! en ontscheur u aan een rouw, 
Die u een dubblen dood berokknen zou!’ - 




89.


Hij zwijgt, - en om den éénen dood te ontvluchten, 
Smoort Tankred nu den wensch naar d'ándren dood. 
Hij hoort naar troost, hij sust zijn ongenuchten, 
Hij-zelf belijdt zijn droefheid al te groot. 
Toch bersten vaak hem de opgekropte zuchten 
Ten boezem uit, en schreit hij de oogen rood; 
Toch spreekt hij soms zich-zelven toe, of fluistert 
Tot haar, die uit de starren hem beluistert. 




90.


Bij d' avondgloed, bij d' uchtendzonnestraal, 
Roept hij haar klagende aan in wakend droomen: 
Gelijk in 't woud de droeve nachtegaal, 
Wien 's landmans list het gaaiken heeft ontnomen, 
Zijn rouwgezang door lucht en looverzaal 
Weergalmen doet. Zijn zilte tranen stroomen 
Den gantschen nacht, en door de tranen heen 
Besluipt in 't eind de slaap zijne oogenleên. 




91.


Pas slaapt hij, als, van 't starrenkleed omtogen, 
De welbeminde op eenmaal vóór hem staat, 
Verengeld, met de heerlijkheid in de oogen, 
Maar toch dezelfde in houding en gelaat. 
Daar lispelt zij, terwijl ze uit mededogen 
Zijn tranen wischt: ‘Ai, zie wat dageraad 
Van vrede en vreugd uw dierbare is verrezen! 
Ik juich; mijn vriend! zoudt gij dan treurig wezen? 





{==54==} {>>pagina-aanduiding<<}

92.


'k Dank u mijn heil. Gij hebt van 't stof der aard 
Uit misverstand vroegtijdig mij doen scheiden: 
't Was mij vergund, ter blijde hemelvaart 
Door u gewijd, de vleuglen uit te spreiden. 
Nu leef ik in den groenen Levensgaard; 
'k Rust in Gods schoot: daar blijf ik u verbeiden, 
Daar zult gij eens in d' eeuwgen zonnegloor 
Mijn schoonheid zien en aller Englen choor. 




93.


Wilt gij 't geluk der hooge hemelzalen 
Niet ruilen voor een eindloos weegeklag, 
Zoo leef, en weet - en laat mij 't u herhalen! - 
Ik heb u lief zooveel ik kan en mag.’ 
Zij spreekt: heur oog schiet heilge liefdestralen, 
Zoo als nooit de aarde in sterflijke oogen zag. 
Ze omsluiert zich met licht en is verdwenen; 
Maar nieuwe troost stroomt door zijne aadren henen. 




94.


Hij is ontwaakt, en duldt het plegingswerk, 
Dat van de pijn der wonden doet verpoozen. 
Intusschen wordt een vriendlijk zodenperk 
Tot rustplaats van Klorindes stof gekozen; 
En dekt haar ook geen rijke marmerzerk, 
Toch bloeit de plek van leliën en rozen; 
Toch is de steen niet gantsch en al misdeeld 
Van opschrift en verheffend zinnebeeld. 




95.


Een lange sleep, bestraald van fakkelglansen, 
Geleidt Klorinde in statelijke pracht: 
Haar wapendosch, getooid met eikenkransen, 
Houdt als tropee bij 't lommrig graf de wacht. 
Naauw lacht de zon op nieuw aan de oostertransen, 
Of Tankred rijst, hoe uitgeput van kracht, 
En spoedt zich voort met wankelende voeten 
Om 't dierbaar lijk eerbiedig te begroeten. 





{==55==} {>>pagina-aanduiding<<}

96.


Als hij de plek bereikt, waar 't Doodsgebied 
Het leven van zijn leven zal verstikken, 
Blijft hij verstomd, verbleekt, verroert zich niet, 
Om starende op den killen steen te blikken; 
Tot eindlijk hem een tranenstroom ontschiet, 
Een klagend: ‘Ach!’ gevolgd door bange snikken. 
Hij nokt: ‘O Graf, dat al mijn tranen vergt, 
En al mijn gloed in uwen schoot verbergt! 




97.


Geen doode, neen! wordt door uw kluis omvangen, 
Maar levende asch, waarbij de liefde waakt. 
Ik voel te zeer, hoe 't langgekweekt verlangen 
Wel minder zoet, niet minder sterk mij blaakt. 
Neem gij den stroom, die biggelt van mijn wangen, 
De zuchten, die mijn volle boezem slaakt, 
De kussen, die ik druk op uw gesteente; 
En och, stort ze uit op 't dierbare gebeente! 




98.


Stort ze uit! Al ziet haar vlotte ziel ter neêr, 
Wij hebben voor haar gramschap niet te beven! 
Geen wrake woont in 's hemels reine sfeer, 
En dwaalt de Mensch, de Seraf kan vergeven. 
Die zoete hoop geeft me aan mij-zelven weêr! 
Mijn hand-alleen, zij weet het, heeft misdreven: - 
Mijn hand had met mijn harte niets gemeens. 
Ik leefde in liefde, in liefde sterf ik eens! 




99.


In liefde sterf ik eens.... O dag der dagen! 
Gezegend hij, wáár hij ook rijzen zal! 
Maar vond ik hier, waar gij me, o Graf, hoort klagen, 
Mijn rustoord, dan gezegend bovenal! 
Dan zou één sponde ons sterflijk hulsel dragen, 
En ziel met ziel smolt saam' in lofgeschal; 
Dan zou de Dood ons schenken wat het Leven 
Onthield! O vreugde, o voorrecht dús te sneven!’ 





{==56==} {>>pagina-aanduiding<<}

100.


Intusschen dringt de fluisterende maar 
Van 't droevig feit door Salems buitenwallen: 
't Gerucht vermeêrt, wordt algemeen, blijkt waar; 
En weldra, hoort! daar vullen duizendtallen 
De straten met wanhopig rouwmisbaar, 
Als had de Frank het bolwerk reeds doen vallen, 
Als lagen huis en tempeldak, bestormd 
Door vuur en staal, in bloedige asch hervormd. 




101.


Maar droeve Arseet trekt de aandacht aller scharen: 
Hij kermt en gilt, daar rede en denkkracht zwicht; 
Niets kan de woede zijner smart bedaren, 
Geen traan die zijn geprangde ziel verlicht. 
Met stof en slijk smet hij zijn grijze hairen; 
Hij beukt zich zelf de borst en 't aangezicht: 
Bij 't schouwspel staat een bonte groep vereenigd; - 
Daar naakt Argant, die 't woord richt tot de menigt: 




102.


‘Naauw merkte ik, dat de moedige Amazoon 
Nog buiten was, daar gaf mij de eerzucht sporen: 
'k Zou van haar zij' bij levenden of doôn 
Niet wijken - 'k had dien duren eed gezworen! - 
De poort was dicht: ik bad voor 's Konings throon 
Haar te oopnen; maar geen Koning wilde hooren. 
Ik bad vergeefs - ik vond geen medelij': 
'k Moest bukken voor zijne opperheerschappij. 




103.


O, waar' de poort me op mijn gebed ontsloten, 
Ik had Klorinde aan 's vijands razernij 
Ontrukt; of, werd haar maagdlijk bloed vergoten, 
Ik waar' met roem gesneuveld aan heur zij'; 
Maar 'k heb bij Goôn en menschen 't hoofd gestoten, 
Hun raad besliste; en ik - wat restte mij? 
Haar dood stond vast bij 't noodlot! Maar al zwichtten 
Ook groot en klein, ik ken en volg mijn plichten! 





{==57==} {>>pagina-aanduiding<<}

104.


Jeruzalem! hoor, wat Argant belooft! 
Gij-Hemel, hoor! en mocht ik woordverbreken, 
Dan splijte uw bliksemvuurpijl mij het hoofd! 
Ik zweer, dat ik Klorindes moord zal wreken! 
Dat is mijn taak, die niemant mij ontrooft! 
En 'k zal dit zwaard niet in de schede steken, 
Eer 't Tankreds romp doet ploffen in het slijk, 
En 't raafgebroed zich vet mest aan zijn lijk!’ - 




105.


Hij spreekt; en 't volk juicht, klappende in de handen, 
Die woorden toe, uit gloeiende erts gesmeed. 
De aanstaande wraak, die aller hart doet branden, 
Beteugelt reeds het tegenwoordig leed. 
O hovaardij! hoe wordt ge straks te schanden! 
De Hemel spot met uw onheilige' eed.... 
U is de dood van de eigen vuist beschoren, 
Die gij alreeds verplet waant door uw toren! 



{==58==} {>>pagina-aanduiding<<}





{==59==} {>>pagina-aanduiding<<}

Dertiende zang.


{==60==} {>>pagina-aanduiding<<}

Korte inhoud.

Nieuwe hinderpalen: Ismeen betoovert het bosch, dat hout voor de oorlogstuigen moest leveren. Verscheidene ridders, ook Tankred, keeren onverrichter zaken van daar terug. - Eene vreesselijke droogte teistert het leger, dat door sommigen in stilte verlaten wordt. - Op Godfrieds gebed geeft de hemel eindelijk regen.



{==61==} {>>pagina-aanduiding<<}

Dertiende zang.

1.


In de asch vergaan de laatste tintelvonken 
Der burcht, waarvoor schier 't bolwerk had gebukt. 
Reeds zit Ismeen in diep gepeins verzonken, 
Hoe 't reddingsplan der veege Stad gelukt. 
Het bosch, dat hout voor 't stormtuig heeft geschonken, 
Moet aan 't bezit der Christenen ontrukt, 
Opdat niet straks een nieuwgebouwde toren 
Den kranken muur der vesting koom' verstoren. 



2.


Niet ver van 't kamp ligt in een lagen grond 
Een reuzig woud: daar werpt met vreemd gefluister 
Het hoog geboomt' een zwarte schaduw rond, 
Vol giften damp; al straalt de zonneluister 
In vollen glans, hier daagt geen morgenstond: 
Hier heerscht een droef, onzeker schemerduister; 
Als wen aan 't zwerk een vale najaarsmist 
Het lieve licht de heerschappij betwist. 




3.


En als de zon ter neêr daalt aan de kimmen, 
Valt hier een koude, een blinde middernacht. 
Dan waren hier afgrijsselijke schimmen, 
Dan derft het hart zijn moed, de vuist zijn kracht. 
Hier ziet ge zelfs geen schuchtren eikhoorn klimmen, 
Hier graast geen rund, hier houdt geen herder wacht. 
Door allen wordt het oord des vloeks vermeden: 
De vreemde-alleen waagt hier, verdwaald, zijn schreden. 





{==62==} {>>pagina-aanduiding<<}

4.


Daar komen tot gevloekte minnarij 
De heksen met heur boelen bij elkander. 
Op wonderlijke nevels rijden zij, 
Den bok gelijk of fellen salamander. 
Zij werpen zich in wilde razernij 
Van 't een ontuchtig schijngenot in 't ander, 
En vieren zoo met walgelijke praal 
Hun slemppartij of schennig bruiloftsmaal. 




5.


Zoo heette 't: ook werd hier geen tak gehouwen 
Door iemant uit heel 't omgelegen land: 
Toch scherpte er, om zijn oorlogstuig te bouwen, 
De Frank zijn bijl met onverschrokken hand. 
Als nu de nacht haar schaduwen deed graauwen, 
Slechts even na den grooten torenbrand, 
Stond hier Ismeen zijn kansen te bereeknen, 
En trok zijn kreits, en schreef zijn raadselteeknen. 




6.


Ontgordeld, en met d' eenen naakten voet 
In d' ommering, zingt hij zijn tooverwijzen: 
Hij wendt het hoofd driemaal naar 't Oost, en groet 
Driemaal den streek, waar de avondkimmen grijzen; 
Hij zwaait driemaal verwaten en verwoed 
Zijn roede, die de dooden op doet rijzen: 
Zijn bloote voet stampt driemaal op den grond; 
En vreeslijk krijscht zijn schorre roepstem rond: 




7.


‘Hoort! hoort, o gij, die uit uw starrenbanen 
Gebliksemd zijt en nog de wonden draagt! 
Bestuurders gij van donders en orkanen, 
Die eeuwig door de wijde ruimte jaagt! 
En Geestenschaar, die in het Rijk der tranen 
De bleeke schimmen der verloornen plaagt! 
Gij burgers van d' Avernus! en gij Koning 
Van 't helsche vuur! U daag ik uit uw woning! 





{==63==} {>>pagina-aanduiding<<}

8.


Bewaakt dit woud! 'k Heb elken bocht doorkruist, 
En 't juist getal der stammen waargenomen. 
Gelijk de ziel in 't menschenlichaam huist, 
Wone elk van u in een van deze boomen! 
Verlamme uw kreet bij d' eersten slag de vuist 
Der Franken, die uw takken plundren komen!’ 
Zoo spreekt hij, en geen menschentong herhaalt 
Hoe gruwzaam voorts zijn lasterwoede smaalt. 




9.


't Zijn klanken die de lucht met schrik vervullen: 
De flikkerglans van 't starrenheir verschiet, 
Het zwerk betrekt, de hemelen omhullen 
Het aangezicht, de bleeke maan ontvliedt. 
De toovenaar verdubbelt nu zijn brullen: 
‘Gij Geesten, die ik opriep! komt gij niet? 
Moet dan misschien, verwaten doemelingen! 
Nog sterker, nog geheimer ban u dwingen? 




10.


Te lang misschien hield ik mijn krachten schuil, 
Maar 'k ben het machtigst woord nog niet vergeten: 
Nog kan ik u met bloederigen muil 
Den grooten naam, den schriknaam wel doen weten, 
Die d' Afgrond vult met jammerlijk gehuil 
En Plutus-zelfs doet janken aan zijn keten: 
En als - en als -’ .... Hij gaat niet verder voort; 
De stem van zijn bezweerig is gehoord. 




11.


Daar wordt op eens heel 't ruischend woud bewogen 
Van geesten! Welk een heir, onmeetlijk groot! 
Deels uit de lucht klapwiekende aangevlogen, 
Deels kruipende uit des aardrijks donkren schoot, 
Nog bevende van 't vonnis des Alhoogen, 
Dat hun 't gebruik van wapenen verbood, 
Maar niet belet, dat ze opgaan uit hun kluizen, 
Om tusschen 't loof en in 't geboomt' te huizen. 





{==64==} {>>pagina-aanduiding<<}

12.


De toovnaar ziet met vreugd zijn plan volbracht, 
En spoedt zich voort om Aladyn te ontmoeten: 
Hij juicht hem toe: ‘Nu, Koning, ziet ge uw macht 
Beveiligd: laat de hoop uw vrees verzoeten! 
Niet licht zal meer, gelijk zijn waanzin dacht, 
De Frank ons met een burchtgevaart' begroeten!’ 
De Koning luistert toe met open mond, 
Verbaasd om 't geen de Zwarte Kunst bestond. 




13.


‘Nu nog iets!’ gaat de Toovnaar voort met spreken: 
‘Een tweede hulp! niet minder dan de mijn'! 
Weet: Sol en Mars staan weldra beide in 't teeken 
Des Leeuws: dan zal de hette ondraaglijk zijn! 
Geen regenvloed, geen daauwdrop zal er leeken, 
Geen luchtjen koelt den fellen zonneschijn. 
Wáárheen ik staar in 's Hemels blaauwe hoogte, 
't Verkondigt al een ongehoorde droogte. 




14.


Noch Nubiën, noch Sahraas gloeiend zand, 
Heeft ooit de zon zoo doodlijk voelen schijnen: 
Hier in de stad ontschuilen wij den brand, 
Bij springfontein en frissche loofgordijnen; 
Maar 't Frankenvolk, verspreid in 't dorre land, 
Zal, uitgeteerd, van gloed en dorst verkwijnen: 
Zoo wordt het dan door 's Hemels grimmigheid 
Vooruit reeds tot Egyptens prooi bereid! 




15.


Al rustende op uw koets zult ge overwinnen; 
Hier moet geen krijg beproefd, geen zwaard omklemd. 
Zorg, dat Argant, met zijn verdwaalde zinnen 
En rustloos bloed, uw kalmte niet ontstemt. 
En wil hij weêr den ouden dans beginnen, 
Zie naar een middel uit, dat hem betemt. 
't Zal binnenkort den Hemel-zelv' gehengen 
Den vijand krijg en u den vreê te brengen!’ 





{==65==} {>>pagina-aanduiding<<}

16.


Terstond vergeet de Koning zijn verdriet, 
En ducht niets meer van 's vijands hinderlagen. 
Hij zorgt, dat hij de muren schoren ziet, 
Die, wagglend reeds, het eerst vernieuwing vragen. 
Het werk schiet op; toch flaauwt zijn ijver niet, 
En waar de bok een oopning heeft geslagen, 
Daar wordt de klank der truffelen gehoord, 
En alles, slaaf en burger, metselt voort. 




17.


Buljon terwijl acht elken strijd verloren, 
En 't bloed verspild van elken Christenheld, 
't En zij op nieuw zijn houten reuzentoren 
Met al het ander stormtuig is hersteld. 
Zijn timmerliên zendt hij bij 't morgengloren 
Naar 't woud, waar menig stam reeds ligt geveld: 
Zij trekken op, maar als zij 't bosch ontwaren, 
Bevriest de schrik hun reeds het bloed in de aâren. 




18.


Gelijk een kind niet de oogen op durft slaan, 
Waar 't monsters meent te aanschouwen, en gedoken 
In duisternis, verlicht door zon noch maan, 
Terugge-beeft voor onbestaanbre spoken: 
Zoo blijven daar die dappren bevend staan, 
Onwetend wat hun krachten heeft gebroken, 
Zoo niet misschien verbeeldings toovergloed 
Van Sfynxen en Chimeeren droomen doet. 




19.


Zij keeren weêr naar 't kamp: en mengen zaken 
En woorden zoo verwonderlijk dooréén, 
Dat, schoon de vrees nog huivert op hun kaken, 
Geen enkle daar geloof hecht aan hun reên. 
De Veldheer wenkt: een drom, van moed aan 't blaken, 
De bloem van 't kamp, zal aan hun zijde treên, 
Om in 't gevaar heldhaftig hen te dekken, 
In d' arbeid tot volharding op te wekken. 





{==66==} {>>pagina-aanduiding<<}

20.


Als deze nu, de wakkre vuist aan 't zwaard, 
Met vasten tred de zwarte schaduw naadren, 
Waar 't Geestenheir zich nestelt in 't geblaârt, 
Daar slaat ook hun de kille schrik door de aadren: 
Maar vreezen, neen! dat is den man onwaard! 
Zij zullen al hun heldenkracht vergaadren: 
Zij rukken voort tot midden in den nacht, 
Omcingeld van de afgrijsbre Hellemacht. 




21.


En hoort! een kreet, die de aarde dreigt te splijten, 
Heeft plotseling hun trillend oor verrast. 
Een stormwind schijnt de stammen stuk te rijten; 
't Steunt als de golf die tusschen klippen plascht; 
't Is of er leeuwen brullen, wolven krijten, 
Of de adder sist, de nachtuil knapt en krast, 
Trompetten schettren, schorre donders loeien - 
Wat klanken die tot ééne klank vervloeien! 




22.


De vale vrees dekt aller aangezicht: 
Hun voorhoofd is van ijskoud zweet bedropen. 
Geen rede, geen gevoel van eer of plicht, 
Kan meer tot gaan of zelfs tot staan hen nopen. 
Hier heerscht een macht, waar menschenmacht voor zwicht, 
Hier is van zwaard noch beuklaar iets te hopen. 
Zij vloden niet maar vlogen! Dus bepleit 
Een hunner bij Buljon hun moedloosheid: 




23.


‘Geen onzer, heer! zal immer wederkeeren 
In 't gruwzaam woud, zoo vreeslijk wel bewaard, 
Als hadden daar - dat durf ik u bezweeren! - 
De Duivlen heel hun legioen vergaârd. 
Driedubbel diamant moet hem verweeren, 
Wien daar geen angst door 't nokkend harte vaart, 
En zinloos moet hij wezen, die naar 't fluistren 
En brullen en dien dondergalm kan luistren!’ 





{==67==} {>>pagina-aanduiding<<}

24.


Hij spreekt. Heel 't kamp ontroert terwijl hij spreekt. 
Alkast-alleen hoort twijflend hen gewagen 
Van zooveel angst: de held, die ijzer breekt, 
Wien sterveling noch sterven doet vertsagen, 
Die voor gedrocht noch spookgestalt' verbleekt, 
En jubelt onder storm en bliksemslagen; 
Die met den Dood in al zijn vormen spot, 
Niets vreeslijks vreest en enkel buigt voor God! 




25.


Hij schudt het hoofd, en laat zich lachend hooren: 
‘Wat niemant waagt, neem ik met vreugde op mij! 
Ik houw dat woud omverre! ik wil het storen, 
Dat broeinest van verwarde droomerij! 
Mij wordt het bloed zoo spoedig niet bevroren: 
Ik lach met wind en wolf en schimmenrij! 
Ontgrendelde ook de Hel zich aan mijn voeten, 
Ik zal haar met mijn eerlijk zwaard begroeten!’ 




26.


Zoo roemt Alkast. Zijn beê wordt toegestaan: 
Fluks wendt hij naar 't onzalig woud zijn schreden. 
Reeds waait van ver het wild gedruisch hem aan, 
Maar 't noopt hem niet één stap terug te treden. 
Hij voelt zijn hart met de oude kalmte slaan, 
En spot met al de onzichtbre gruwzaamheden: 
Zijn voet beroert des toovercirkels rand; 
Daar vlamt op eens (zoo 't schijnt) een felle brand. 




27.


De brand neemt toe: de vuurkolommen spelen 
En kringlen als een walmend muurgevaart' 
Rond stam en tronk, voor de aksten en houweelen 
Der Franken dus verwonderlijk bewaard. 
De hoogste vlammen vormen burchtkasteelen, 
Wier stoute spits zich aan de wolken paart; 
En krijgsmachinen dreigen op de transen 
Der nieuwe Hel, omheind van vuurge lansen. 





{==68==} {>>pagina-aanduiding<<}

28.


Ziet, ziet! daar grijnst - afgrijsselijk gezicht! - 
Een monsterschaar van elken wal hem tegen, 
En houdt op hem het loerende oog gericht, 
En spant den boog, of zwaait den vlammendegen. 
Hij deinst in 't eind, en schoon hij langzaam zwicht, 
Gelijk een leeuw bestookt op al zijn wegen, 
't Is zwichten toch, 't is vluchten! en voor 't eerst 
Voelt hij zijn bonzend hart door vrees beheerscht. 




29.


Nog wist hij niet, dat hem de vrees deed beven: 
Hij merkt het pas als hij het woud ontvlood. 
Hij staat verbaasd, door diepen spijt gedreven; 
De schaamte kleurt zijn voorhoofd purperrood; 
Hij sluipt daarheen; hem drukt de last van 't leven, 
En 't naberouw bedroeft hem tot der dood: 
Hij, vroeger nooit in fierheid te overtreffen, 
Hij waagt het niet zijn oogen op te heffen. 




30.


Als eindlijk hem de Veldheer opontbiedt, 
Daar poogt hij eerst aan zijn bevel te ontkomen. 
Hij gaat in 't eind, maar traag. Hij andwoordt niet, 
Of spreekt hij, zijn vertelsels schijnen droomen. 
Buljon, met vorschende' arendsblik, doorziet 
Wat d' eedlen held zijn veêrkracht heeft ontnomen; 
Hij spreekt: ‘Hoe nu? heerscht hier een toovermacht? 
Of de invloed van verheven scheppingspracht? 




31.


Durft iemant nog, door vasten wil gedragen, 
Dat schrikverblijf betreên, hij ga in vreê! 
Ik gun wie 't lust een nieuwe proef te wagen; 
Maar - brengt in 't eind een zeker naricht meê!’ 
Aldus Buljon. En ja! drie bange dagen 
Rukt held bij held het slagzwaard uit de scheê, 
En ijlt naar 't woud. Maar niemant van die allen, 
Of ziet! hij vlucht, van doodsangst overvallen. 





{==69==} {>>pagina-aanduiding<<}

32.


Vorst Tankred keert terwijl van de uitvaart weêr: 
Hij ziet nog steeds Klorindes grafkuil gapen; 
Bleek, wanklend, schijnt de lijder nog te teêr 
Voor d' oorlogshoed en 't wichtig krijgsmanswapen. 
Daar hoort hij wat er omgaat in het heir, 
En eensklaps drukt de stalen helm zijn slapen; 
Zijn heldenhart, dat nood en dood veracht, 
Bezielt zijn leên met nieuwherboren kracht. 




33.


De dappre treedt met onverwrikbaar willen 
In stil gepeins het schrikwoud in 't gemoet': 
Hij ziet de schaâuw, hij voelt den bodem rillen, 
De donder kraakt; maar muurvast staat zijn voet. 
Een lichte schok moog' door zijne aadren trillen, 
't Duurt één sekonde, en rustig vloeit zijn bloed. 
Hij wandelt voort: daar rijst in 't dichtst der stammen 
De vuurstad op in snelle toovervlammen. 




34.


Nu houdt hij stand, en vraagt zich-zelven af: 
‘Wat baat het hier met wapens zich te omringen? 
Zal ik daar ginds dat dreigend vlammengraf, 
Dat Labyrinth van monsters, binnendringen? 
Geen held behoudt zijn leven, laag en laf, 
Zoo 't sterven nut aan duizend stervelingen! 
Maar ook - geen held geeft roekeloos zich bloot: 
En sterf ik hier, wat voordeel brengt mijn dood? 




35.


Toch - keer ik weêr, wat klachten zal ik hooren! 
Biedt ergends nog een ander mastbosch hout? 
Nooit geeft Buljon de goede hoop verloren 
Op dézen weg! .... Wie weet? dit Tooverwoud 
Doet mooglijk maar gewaande vlammen gloren, 
Onschaadlijk wie tot voortgaan zich verstout. 
Gebeure wat er wil!’ - Daar springt hij vaardig 
De vlammen in. O waagstuk, Englen waardig! 





{==70==} {>>pagina-aanduiding<<}

36.


En ziet! geen hette als zulk een helle gloed 
Verspreiden moest, dringt door zijn harnas henen. 
Maar of hij hier waarachtig vuur ontmoet, 
Of nevelen, die enkel vlammen schenen, 
Ontdekt hij niet, want naauwlijks raakt zijn voet 
Den vuurgloed aan, of alles is verdwenen. 
Een wolk, die zwart en haaglend nederstrijkt. 
Maakt alles nacht; maar wolk en hagel wijkt. 




37.


Verwonderd wel maar door geen vrees bewogen, 
Blijft Tankred staan; en als de stilte keert, 
Dringt hij vooruit; de tak wordt weggebogen, 
De struik gesplitst, die hem den toegang weert. 
Geen schuilhoek in heel 't woud ontgaat zijne oogen; 
Maar niets dat zijn verbazing nu vermeêrt. 
Alleen belemmren wilde slingerplanten 
En duisternis zijn tred aan alle kanten. 




38.


Maar plotsling, ziet! daar rijst een open vak, 
Ovaalrond, door geen struiken overweven: 
Slechts één cypres, die 't hoofd ten hemel stak, 
Stond als een pyramide hoogverheven. 
Hij naakt, en ziet! een deel der schorse is vlak 
En overal met teekenen beschreven, 
Niet ongelijk aan 't hieroglyfenschrift, 
Waarin de Egyptenaar zijn raadsels grift. 




39.


Maar onder al die onbekende woorden, 
Daar trekt hem ook dit Syriesch opschrift aan: 
‘O gij, die, door de donkre poort, deze oorden 
Des Schimmenrijks zoo stout dorst binnengaan! 
Och, of hier nooit uw schreên de rust verstoorden! 
Och, wees niet wreed! Wat hebben ze u misdaan, 
De zielen, die hier 't lieve licht ontvloden? .... 
De levende hebbe eerbied voor de dooden!’ 





{==71==} {>>pagina-aanduiding<<}

40.


Zoo luidde 't schrift. In sombre mijmerij 
Bepeinst hij wat die lettren openbaren. 
Daar waait een ijskoude adem hem voorbij, 
En 't ritselt door de poppelende blaâren. 
Een vreemd geruisch weêrklinkt aan alle zij', 
Als 't fluisteren, een veege ziel ontvaren; 
En bitterzoet beweegt zich in zijn hart 
Een mengeling van deernis, vrees en smart. 




41.


Hij grijpt zijn zwaard, en waagt het in te houwen 
Op d' eedlen stam. O wonder! rookend bloed 
Schijnt plotseling uit de open wond te daauwen, 
Misverft den grond, en overspat zijn voet! 
Hij rilt, maar waagt in wakker zelfvertrouwen 
Een tweeden slag, die d' omtrek dreunen doet; 
En hoort! daar kermt, als aan een graf ontstegen, 
Een dof gesteun hem uit den boomstam tegen: 




42.


‘Ach, Tankred!’ zucht het jammrend klaaggeluid, 
‘Laat af! waartoe dat wondziek zwaard geheven? 
Reeds dreef het mij wreedaardig 't lichaam uit, 
't Herbergzaam huis, waarin mijn ziel mocht leven; 
En pijnigt ge, in uw woede nooit gestuit, 
't Armzalig hout, tot kerker mij gegeven? 
Barbaar! haar wie uw haat den doodsteek gaf, 
Komt gij nu nog verwonden in haar graf? 




43.


Ik was Klorinde! In dezen boom gesloten, 
Vertreurt mijn ziel, eene arme banneling. 
En wie er valt van alle strijdgenooten, 
't Zij Frank of niet, in Salems ommering, 
Wordt door een helsch vermogen uitgestoten 
In 't eigen levend graf, dat mij omving. 
Bezield is hier 't geboomte: wees genadig, 
Want weet het, elke slag maakt u moorddadig!’ 





{==72==} {>>pagina-aanduiding<<}

44.


Gelijk een kranke in fellen koortsvuurgloed 
Een draak ziet, een Chimeer met gloeiende oogen, 
En, straks ontwaakt, maar al te wel vermoedt, 
Dat hem een waan, een schrikbeeld heeft bedrogen, 
Maar niettemin 't gewaande wangebroed 
Ontvlieden wil, door huivrende angst bewogen, 
Zóó Tankred ook: hij speurt een snood bedrog, 
Maar is ontroerd en dubt en aarzelt toch. 




45.


Een vreemd gevoel, als nimmer hem bezwaarde, 
Benaauwt zijn hart gelijk een marmersteen; 
Zijn heldenzwaard zinkt machteloos ter aarde, 
Maar laffe vrees - hij kent, hij voelt er geen! 
Hij deinst, hij vliedt; en 't is hem steeds als waarde 
Klorinde bleek en bloedend voor hem heen: 
Neen, neen! hij kan dien aanblik niet verdragen, 
Weg met die schim! dat bloed! dat jammerklagen! 




46.


Zoo wordt de held, wien nood noch dood verwint, 
Wien honderden van lansen niet doen beven, 
Uit liefde zwak, door goochelspel verblind, 
Door leege klanken op de vlucht gedreven. 
Zijn zwaard terwijl wordt door een wervelwind 
Op eenmaal als een stroohalm opgeheven. 
Zoo deinst hij dan, ontwapend, huivrend, stom; 
Eerst ver van 't woud vindt hij zijn zwaard weêrom. 




47.


Toch keert hij niet, noch voelt zijn moed ontsteken 
Ten nieuwen strijd met de onbekende macht. 
Hij snelt, als zijne ontroering is geweken, 
Naar Godfried, die met ongeduld hem wacht: 
‘Heer,’ vangt hij aan, ‘'k moet wel van dingen spreken, 
Die 'k niet geloofde en ongelooflijk dacht. 
Al wat men van de afschuwelijke naarheid 
Dier monsters en geluiden sprak, is waarheid! 





{==73==} {>>pagina-aanduiding<<}

48.


Ik zag op eens een vreeslijk vlammend vuur 
Uit niets ontstaan en zonder brandstof gloeien. 
't Omringde alom 't geboomte met een muur, 
En uit den smook hoorde ik gedrochten loeien; 
Toch drong ik door: ik voelde geen kwetsuur, 
Geen vonk had macht me een enkel hair te schroeien. 
Toen werd het nacht: de koû viel snerpend neêr - 
Maar eensklaps keerden licht en warmte weêr. 




49.


Ik zeg u meer: daar woonde een menschlijk leven 
In elken stam, een geest die voelde en sprak. 
'k Ervoer het zelf! 'k Hoor nog die klaagstem beven, 
Waarbij mijn hart van diepen weedom brak. 
Als waar' 't geboomte uit vleesch en been geweven, 
Bloedde elke schors als haar mijn zwaard doorstak. 
Neen! ik beken 't, ik voel de kracht bezweken, 
Één tronk te ontwortlen of één twijg te breken!’ - 




50.


Terwijl hij spreekt, wordt Godfrieds geest geprest 
Door vele en tegenstrijdige gedachten. 
Zal hij nu zelf dit helsche duivlennest 
(Wat anders is 't?) met God te onttoovren trachten? 
Of groeit er soms wat verder in 't gewest 
Een ánder woud, bereikbaar voor hun krachten? ... 
Daar nadert Peter, de Eremiet, en stoort 
Zijn mijmering met dit profetiesch woord: 




51.


‘Laat, Veldheer! al uw stoute plannen varen! 
Het tooverwoud bukt voor eene ándre hand. 
Reeds danst het schip gevleugeld op de baren, 
Het strijkt zijn gouden zeilen reeds aan 't strand. 
De Held, dien wij verlangend tegenstaren, 
Ontworstelde aan de boeien zijner schand', 
Hij komt, hij vliegt - ik zie den morgen lichten, 
Als Salem valt en al uw haatren zwichten!’ 





{==74==} {>>pagina-aanduiding<<}

52.


Zoo spreekt hij, en een hemelsche aandrift beeft 
In ieder woord: Gods Geest vlamt uit zijne oogen. 
Nu zoekt Buljon, die nooit zich ruste geeft, 
Nieuwe' arbeid op. Maar aan de azuren boogen 
Verschijnt de zon in 't teeken van de Kreeft, 
En gloeit alreeds met ongekend vermogen. 
Al 't werk vertraagt, en geen vermoeienis, 
Hoe luttel ook, die langer draaglijk is. 




53.


't Weldadig licht des levens schijnt niet langer: 
Een wreed gestarnt' beheerscht heel de atmosfeer: 
De lucht gaat van vergifte waassems zwanger, 
Onzichtbaar vuur valt uit den hemel neêr. 
De hette wordt al drukkender en banger, 
En blaakt en schroeit de velden heinde en veer'. 
De wreede dag, na wreeder nacht herboren, 
Brandt altijd weêr nog feller dan te voren. 




54.


Nooit rijst de zon ter kimme, dan bedekt 
En overgord met rosse neveldampen, 
Nooit zonder dat heur schijf ten voorboô strekt 
Der doodsche ellend, waarmeê de dag zal kampen. 
Nooit daalt zij neêr, dan bloedig-rood gevlekt, 
En elke tint verkondigt nieuwe rampen. 
Zoo deelt zij dan het tegenwoordig wee 
Door aanstaand leed verhoogde smarten meê. 




55.


En doet ze dan heur stralen loodrecht schijnen, 
Dan ziet de mensch, waarheen zijn oog zich keert, 
't Gebloemte ontverfd, het rimplig loof aan 't kwijnen, 
En 't gras verdord. Het bleek verderf regeert, 
De bodem splijt, de wateren verdwijnen: 
De schepping wordt door 's hemels wraak verteerd; 
De wolken, ledig en onvruchtbaar, weemlen 
Als vlammen aan den kopren rand der heemlen. 





{==75==} {>>pagina-aanduiding<<}

56.


De ruimte schijnt een mateloos fornuis, 
En biedt niets aan dat de oogen kan bekoren. 
De Zefier ligt te slapen in zijn kluis, 
Het koeltjen heeft zijn vleugelen verloren. 
Alleen een dof, verstikkend windgezuis 
Waait over uit het gloeiend zand der Mooren. 
Zijn vurige aâm slaat borst en aangezicht 
Met geesselen, en nijpt den gorgel dicht. 




57.


De nacht ook kan geen blijde schaduw geven: 
De hette drong tot in heur mantel door. 
Haar sluier is van streepen vuurs doorweven, 
Gefranjed met komeet en meteoor. 
Rampzalige aard! al smachten veld en dreven, 
De vrekke maan geeft langer geen gehoor: 
Ook zij onthoudt haar balsemvolle droppen 
Aan 't hijgend kruid, aan de uitgeteerde knoppen. 




58.


De slaap zelfs laat de martelaars alleen: 
Vergeefs gepoogd den balling te achterhalen! 
Hij luistert niet naar vleitaal of gebeên. 
Toch is de dorst de vreeslijkste aller kwalen. 
En kruipt er soms een laatste beekjen heen, 
Of schuilt er nog een bornput in de dalen, 
Judeaas vorst vergifte beek en bron, 
Zwart als de drab van Styx of Acheron. 




59.


De Siloa, wier golven zachtkens vloeiden, 
Gunt naauwlijks, waar zij voortkruipt door den grond, 
Een druppel aan de lippen der verschroeiden, 
Wier dorst er eens de rijkste laafnis vond. 
Ach, 't zou hun gloed niet koelen, al besproeiden 
De wateren der Po hun dorren mond, 
Al goot de Nijl, gesteigerd uit zijn zoomen, 
De kruiken leêg van al zijn zeven stroomen! 





{==76==} {>>pagina-aanduiding<<}

60.


En is er een die ooit in 't rozendal 
De blaauwe lucht in 't zilvren meir zag spelen, 
Die neêrblikte in den diepen waterval, 
Of 't beekjen volgde in schaduw der abeelen, 
Die mijmert nu van 't levendig kristal, 
En tergt zijn smart met al die lusttooneelen: 
Want ieder beeld, zoo koel en lavend, voedt 
De sluipkoorts, die in al zijn polsen woedt. 




61.


Gespierde helden, langs de ruwste wegen 
Naar hier gerukt, in 't wapen ijzervast, 
Die Heidenhorden met hun lans doorregen, 
In doodsgevaar door doodsangst nooit verrast, 
Die liggen hier aêmechtig neêrgezegen, 
Zich-zelven tot een nutteloze last, 
Terwijl de dorst in hart en ingewanden 
Een nooit gedoofde, ondoofbre hel doet branden. 




62.


De klepper treurt: het gras, zijn lievlingsspijz', 
Wekt nu niet meer als vroeger zijn verlangen: 
Hij laat den nek, dien hij op fiere wijz' 
Te schudden placht, met al zijn manen hangen. 
Hij denkt niet meer aan d' eens gewonnen prijs, 
Zijn eerzucht is door moedloosheid vervangen. 
Hij smaadt nu als verachtelijke pronk 
Al 't sieraad, dat zoo menig strijd hem schonk. 




63.


De trouwe hond moet meê den tol betalen: 
Hij kwijnt, en vraagt niet langer naar zijn heer. 
Hij zoekt naar lucht, door duizend folterkwalen 
Verscheurd, en ligt met machtloos hijgen neêr. 
Maar schonk natuur ook anders 't ademhalen 
Tot koeling van het hart - ach, 't baat niet meer, 
Want elke teug, die de uitgeblaakte longen 
Bewaassemt, is van vloeiend vuur doordrongen. 





{==77==} {>>pagina-aanduiding<<}

64.


Zoo stuiptrekt de aard; zoo stijgt de nood ten top; 
Zoo smachten daar die arme stervelingen! 
't Geloovig volk geeft alle glorie op, 
En wacht het ergste in angstig handenwringen. 
De wanhoop groeit bij elken harteklop, 
Daar kreet bij kreet in aller ooren dringen: 
‘Wat hoopt Buljon? Wat toeft hij nog zoo lang? 
Wacht dan heel 't kamp een redloze ondergang? 




65.


Met welk een heir zal hij de muren buigen, 
Waar achter ons de Heiden 't voorhoofd biedt? 
Waar groeit hem groen geboomt' voor de oorlogstuigen? 
Ziet hij-alleen des Hemels gramschap niet? 
Durft hij bij al die duizend teekens juichen, 
Die kond doen, dat de Almachtige ons verliet? 
De zon is kokend lood, de hemel koper: 
Zoo smacht geen Indiaan, geen Ethioper! 




66.


Wat dunkt u van den Veldheer? Is dat groot, 
Zijn broeders, na zoo lang en nutloos zwerven, 
Als schandlijk aas te wijden aan den dood, 
Alleen om toch den scepter niet te derven? 
't Is dan wel zoet te rusten in den schoot 
Der heerschappij, dat ze ongeroerd ziet sterven, 
Dat ze onverbloemd naar macht en rijkdom staat, 
Ook dán zelfs, als geheel een volk vergaat! 




67.


Zietdaar dan nu het menschlijk medelijden, 
De mannentrouw van wie “de Vroome” heet! 
Die kindren voor zijn eigen roem laat lijden, 
En bij hun leed zijn vaderplicht vergeet! 
Die, als wij om één enklen droppel strijden, 
Aan 't water des Jordaans zijn goud besteedt, 
Om aan zijn disch, waar dartle zwelgers joelen, 
De Kreetsche druif met frissche born te koelen!’ 





{==78==} {>>pagina-aanduiding<<}

68.


Zoo mort de Frank. Maar 't hoofd der Grieksche macht, 
Het volgen moê der vreemde krijgsbanieren, 
Denkt bij zich-zelv': ‘Waarom toch hier versmacht? 
Spaarde ik mijn heir voor d' ijzren neb der gieren? 
Zoo Godfrieds waan de stem van 't volk veracht, 
Des te erger voor den glans van zijn lauwrieren: 
Wat schaadt het ons? ....’ Hij zegt niets, maar verlaat 
In stilte 't kamp vóór d' eersten dageraad. 




69.


Dat voorbeeld, dat de Christen zich moest schamen, 
Sleept andren meê. Die met de legervaan 
Van Ademar uit Puy naar Salem kwamen, 
En andren, lang tot stof en asch vergaan, 
Zijn bezig om den aftocht te beramen, 
Daar toch de Dood, die allen dreigt te ontslaan, 
Hen van hun eed ontslagen heeft. Ze ontsnappen 
Het leger éér de dag hen kan betrappen. 




70.


En Godfried hoort en ziet al wat er broedt, 
Maar zoekt het niet geweldig te beletten. 
Neen, maar met al dien vroomen Christenmoed, 
Die stroomen stuit en bergen kan verzetten, 
Valt hij den God van al wat leeft te voet, 
Die Zijn getrouwe ontvoert aan 's Boozen netten. 
Hij heft het hart tot Gods genadethroon, 
En smeekt aldus op eerbiedvollen toon: 




71.


‘Barmhartig God! Wiens goedheid eens van Boven 
Den mannadaauw aan 't zwervend Isrêl gaf! 
Die Mozes' hand de harde rots deedt kloven, 
En 't water deedt ontspringen door zijn staf! 
Verstoot ze niet, die in Uw naam gelooven, 
Dale uit Uw schoot nog eens dit wonder af! 
Wil onze schuld vergeven en vergeten, 
En zegen hen, die zich Uw strijders heeten! ...’ 





{==79==} {>>pagina-aanduiding<<}

72.


Niet krachtloos zijn die warme smeekgebeên, 
Ontsprongen uit een needrig zielsbegeeren. 
Zij vliegen naar den hoogen hemel heen, 
Als duiven op haar zilverwitte veêren. 
God neemt hen aan: reeds blikt Hij naar beneên, 
En ziet Zijn volk in bangen nood verkeeren: 
Daar smelt Zijn hart van Vaderteederheid, 
En dus weêrklinkt de stem der Majesteit: 




73.


‘Genoeg met al die jammren en ellenden: 
De maat is vol! Geen waereld in 't geweer, 
Geen dolle hel met aangerukte benden, 
Gaan met geweld en list Mijn volk te keer. 
Van heden zal der dingen loop zich wenden. 
De voorspoed daauwe op Mijn Getrouwen neêr! 
't Zal regenen; de Redder zal genaken, 
Egypten slaan, en d' ouden roem doen blaken!’ 




74.


Hij schudt het hoofd - daar siddren overal 
De hemelen, de starren, de planeten; 
Daar trilt de lucht, daar beven diepte en dal 
En oceaan en berg en steenrotsketen. 
Een bliksem vlamt, daar loeit een donderknal, 
Omlaag begroet door duizend vreugdekreten, 
Omhoog gesteund door 't daavrend Jubelchoor, 
Dat voortrolt, heel de rij der Zaalgen door. 




75.


Ziet! snelle wolken, door geen zonnestralen 
Getrokken uit een dampend golvenbed, 
Maar die van uit den hemel-zelven dalen, 
Den hemel, die zijn sluizen openzet! 
Ziet! plotseling verdonkren lucht en dalen, 
Daar ruischt de wind, daar valt een regenspet, 
Gevolgd door regenstroomen, regenwellen, 
Die beek en bron heur bedding uit doen zwellen. 





{==80==} {>>pagina-aanduiding<<}

76.


Gelijk somtijds, na langen zomergloed, 
Als eindelijk de frissche regen klatert, 
Een eendenzwerm, ten blijden welkomstgroet, 
Rondom den rand des droogen vijvers snatert, 
En klapwiekt onder 't wassen van den vloed, 
En drinkt en plascht en onderduikt en schatert, 
En zwelgt in al de koele heerlijkheid 
Van 't kristallijn, hun weken lang ontzeid: 




77.


Zoo zag men hier de dorstenden zich reppen 
Naar 't hemelsch vocht, dat om hunne enkels spat. 
Het handgeklap vervangt hier 't vleugelkleppen; 
Zij maken zich gewaad en lokken nat. 
Die neemt een beker, deze een helm tot scheppen, 
Die doopt de hand in 't frissche waterbad, 
Die koelt zijn slapen, gene mond en wangen, 
Die haast zich 't vocht in kruiken op te vangen. 




78.


En niet alleen het menschelijk geslacht 
Mag eindlijk weêr na 't lijden ademhalen, 
Maar de aarde-zelv', die naar herstelling smacht, 
Gerimpeld door de felle zonnestralen, 
Drinkt uit den malschen regen nieuwe kracht, 
En zendt door al heur aadren en kanalen 
Een overvloed van frissche sappen uit 
Naar boom en gras en bloem en plant en kruid. 




79.


Zij is gelijk een kranke, die, verrezen 
Van 't ziekbed, waar de bleeke plaag haar bond, 
Zich-zelf hervindt: haar smarten zijn genezen, 
Nieuw levensvuur stroomt door haar leden rond, 
Zij voelt zich als in 't vriendelijk Vóórdezen, 
Ten dage van heur jonkheids morgenstond: 
Zij tooit zich in heur feestgewaad, en mengelt 
Een kostbre krans, die ze om heur lokken strengelt. 





{==81==} {>>pagina-aanduiding<<}

80.


De regen zwijgt, de zonneschijf keert weêr, 
Maar zacht en matig blikt zij neêr van boven, 
Vol veêrkracht, als bij lentes wederkeer, 
Of wen de Mey daarheen danst door de hoven. 
O zoet geloof! Wie vasthoudt aan den Heer, 
Kan zelfs de lucht heur doodlijk gif ontrooven, 
Bedwingt den loop der tijden, temt het lot, 
En leidt zijn ster, almachtig in zijn God. 



{==82==} {>>pagina-aanduiding<<}





{==83==} {>>pagina-aanduiding<<}

Veertiende zang.


{==84==} {>>pagina-aanduiding<<}

Korte inhoud.

Godfried wordt door een droom onderricht van de noodzakelijkheid van Reinouts terugkeer in 't leger. - Op verzoek der ridders scheldt hij hem zijn schuld kwijt. - Twee boden worden afgezonden om Reinout te zoeken. - Eerste sporen van diens lot.



{==85==} {>>pagina-aanduiding<<}

Veertiende zang.

1.


Reeds brengt de nacht de liefelijke vrede, 
Verborgen in haar frissche schemerschaaûw; 
Zij voert een zwerm van luchte Zefiers mede, 
En heel een wolk van zuivren hemeldaauw. 
Zacht schudt heur kleederzoom bij elke schrede 
De droppels op de bloemtjens, rood en blaauw, 
En 't koeltje', op strakke vlerkjens neêrgezegen, 
Waait in zijn slaap den droomer koelte tegen. 



2.


Al 's waerelds moeite en arbeid en verdriet, 
Is voor een wijl begraven en vergeten. 
Alleen de Vorst der vorsten sluimert niet, 
Maar waakt en werkt, in 't Eeuwig Licht gezeten. 
Hij slaat een blik, die hoop en heil gebiedt, 
Op Godfried, die Zijn vroome knecht mag heeten, 
En zendt hem uit den bontgewiekten stoet 
Een Droom toe, die Zijn raad onthullen moet. 




3.


Niet verre van de gouden morgenzalen 
Verrijst een poort van klaar kristal in 't Oost, 
Die opengaat vóór de eerste zonnestralen, 
En weêr zich sluit zoodra de vroegkim bloost: 
Uit haar is 't, dat de droomen nederdalen, 
Waarmeê de Heer de reine harten troost; 
Uit haar ook daalt op zilverwitten veder 
Het vizioen op vroomen Godfried neder. 





{==86==} {>>pagina-aanduiding<<}

4.


Nog nimmer zag een brooze zoon der aard 
Een droom zoo schoon zich tot zijn sponde keeren, 
Als die Buljon het heilgeheim verklaart 
Des hemels en der dichte starrenheiren. 
't Is of hij in een wonderspiegel staart, 
Die 't beeld weêrkaatst der slingerende sfeeren: 
't Is of hij door een zuivren éther zweeft, 
Waar gulden glans de fijnste stralen weeft. 




5.


't Houdt al hem van bewondring opgetogen, 
Beweging, Ruimte, en Harmony en Licht. 
Daar staat op eens een Ridder voor zijn oogen: 
Een stralenkrans omgloort zijn aangezicht. 
Nooit klonk een harp, door d' avondwind bewogen, 
Zoo zoet als 't woord, dat hij tot Godfried richt: 
‘Hoe nu? mijn vriend zou mij niet welkom heeten? 
Zijt gij zoo ras uw Hugo reeds vergeten?’ 




6.


En de andre spreekt: ‘Die glans, die stralenkring, 
Die uw gelaat zoo wondervol omzweven, 
Verbijstert zóó mijn oude erinnering, 
Dat ze al te traag uw trekken doet herleven....’ 
Nu houdt hij naar zijns harten lieveling 
Tot driemaal toe zijne armen opgeheven, 
En driemaal is 't, alsof een ijdle lucht, 
Een schim, voor d' indruk zijner vingren vlucht. 




7.


De lichtgestalte glimlacht: ‘'t Is verdwenen, 
Het reiskleed, dat me omgaf op 't pelgrimspad. 
Slechts vorm en geest zweeft voor uw oog daarhenen, 
'k Ben burger van de blijde Hemelstad! 
Dit is Gods Huis! Hier zal ons God vereenen, 
In 't Heldenchoor....’ - ‘‘Wanneer begroet ik dat? 
Roept Godfried uit: ‘“Weêrhouden de aardsche banden? 
Verscheur ze, o God, met Uw almachte handen!”’ 





{==87==} {>>pagina-aanduiding<<}

8.


‘Geduld, mijn vriend!’ spreekt Hugo: ‘Binnenkort 
Kroont u de heerlijkheid der Godgewijden. 
Eerst moet er nog veel bloeds en zweets gestort: 
Wie Christus' vreugde wenscht, moet met Hem lijden. 
Het Heilig Land, dat onder 't juk verdort 
Der Heidenen, zult gij van 't juk bevrijden: 
Daar sticht en steunt gij straks een Christenthroon: 
Daar draagt uws Broeders hoofd de koningskroon! 




9.


Maar om te meer uw heilig zielsverlangen 
Te ontsteken, zie rondsom die sfeerenrij, 
Die woningen des Lichts, van Englenrangen 
Weêrschittrend, door den Geest der Harmony 
Gerangschikt! Hoor die Serafijnenzangen, 
Voortgolvende in één stroom van melody! 
En nu,’ zoo ging hij voort, en wees hem de aarde: 
‘Zoek nu de plek, waar u een moeder baarde! 




10.


Hoe nietig, hoe armzalig is toch de eer, 
Waarnaar omlaag de stervelingen jagen! 
Wat naakte woestenij, wat enge sfeer, 
Doorloopt hun trots, in ijdel zelfbehagen! 
Ziet, de aard ligt als een eilandtje' in een meir, 
Dat zij den naam van “Waereldzee” doen dragen! 
Ach, 't is, gezien van 's hemels hoogen top, 
Een laag moeras, een enkle waterdrop!’ - 




11.


En Godfried slaat zijn oogen naar beneden; 
Verachtlijk speelt een lachjen om zijn lip: 
De waereld met haar zeën, stroomen, steden 
En bergen, schijnt niet meerder dan een stip. 
Hij weegt verbaasd de menschlijke ijdelheden, 
Der menschen waan, die grijpt naar rook en slib, 
Door stommen roem, door slaafsche macht geketend, 
Den hemel, die ons wenkt en roept, vergetend! 





{==88==} {>>pagina-aanduiding<<}

12.


‘Kan 't met Gods raad,’ zoo spreekt hij, ‘niet bestaan, 
Mij nu reeds van dit kluistrend stof te ontkleeden, 
Zoo bid ik u, wijs gij den weg mij aan, 
Die 't minst bedriegt bij 's waerelds ijdelheden!’ - 
Maar 't andwoord luidt: ‘“Gij koost de rechte baan: 
Volhard daarop met onvermoeide schreden! 
Alleen, roep Bertholds zoon - ik bid er om - 
Roep Reinout uit zijn ballingschap weêrom! 




13.


Want weet, zoo U de Aartsgoedheid heeft verkoren 
Tot redder van haar eigen Heilig Land, 
Die Reinout is u tot een hulp geboren: 
Zijne is de daad, U 't wikkende verstand; 
Hem is de tweede, U de eerste plaats beschoren: 
Gij zijt en blijft het Hoofd, Hij is de Hand 
Van 't legerkamp met al zijn heldenrangen - 
Geen ander kan, gij moogt hem niet vervangen! 




14.


Hij-enkel zal, spijt alle tooverkracht, 
Het woud, waarin nu de Afgrond spookt, doen vallen. 
Uw schaar - verdund en op de vlucht bedacht - 
En niet in staat om Salems vestingwallen 
Te breken, zal met nieuwe moed en kracht 
Op zijn bevel den oorlogskreet doen schallen, 
't Versterkt gemuurt' vernielen, Christus' vaan 
Verheffen, en heel 't heir van 't Oost verslaan!”’ 




15.


Buljon hervat: ‘O mocht het God gehengen, 
Dat Reinout keerde en alle veete week! 
'k Zou de aarde met mijn vreugdetraan besprengen: 
De Alziende weet, dat ik de waarheid spreek! 
Maar welk een last zal hem mijn bode brengen? 
Waar zend ik dien, naar welk een hemelstreek? 
Past hier bevel, of bede? Is 't een rechtvaardig, 
Is 't andere den rang eens Heirvoogds waardig?’ 





{==89==} {>>pagina-aanduiding<<}

16.


Nu andwoordt Hugo plechtig: ‘“De Opperheer, 
Dien gij 't gelaat zoo gunstrijk neêr zaagt wenden, 
Begeert dat u een onverminderde eer 
Wordt toegebracht door al uw legerbenden. 
Geen bede dus! Die smet mag nimmermeer 
De reinheid van uw veldheerscepter schenden! 
Maar bidt men U, schenk dan gehoor! Weêrstreef 
Niet eenmaal, wees grootmoedig en vergeef! 




17.


De Heer zal Welf de bede in 't harte geven, 
Dat uw genâ moog' dalen op den Held, 
Die in den gloed der gramschap heeft misdreven; 
Dat hij in eere in 't leger zij hersteld! 
De Jongeling, 't is waar, droomt nu zijn leven 
Nog ledig door, in minneboei gekneld: 
Maar twijfel niet, of binnen weinig dagen 
Zult gij naar hem niet langer vruchtloos vragen! 




18.


Want Peter, wien een hooger kennis gloort, 
Ontstoken door den goeden Geest des Heeren, 
Zendt morgen reeds uw wakkre boden voort 
Naar iemant die de middlen hun zal leeren, 
Die Reinout uit zijn weeldrig ballingsoord 
Bevrijden en naar 't leger weêr doen keeren. 
Zoo schaart weldra 't aanbidlijk Godsbestier 
De dwalenden rondom de Heilbanier! 




19.


Voor nog één woord zult gij uw aandacht leenen, 
Een woord, waaruit de vreugde u tegenlacht: 
Eens zal zijn bloed zich met uw bloed vereenen, 
En telen een beroemd, doorlucht geslacht!”’ - 
Hij zwijgt; en is gelijk een rook verdwenen, 
Verdwenen als een wolk voor de uchtendpracht, 
En laat den Held, wien slaap en droom ontvlogen, 
Van blijdschap en verbazing opgetogen. 





{==90==} {>>pagina-aanduiding<<}

20.


Buljon blikt op, en ziet aan 's hemels baan 
De zon alreeds een eindweegs voortgeschreden: 
Hij rijst terstond, en gespt het harnas aan, 
Rinkinkende om de forschgespierde leden - 
Terwijl nu fluks de Helden voor hem staan, 
Die elken dag zijn krijgstent binnentreden, 
Waar alles wordt ontworpen in den Raad, 
Wat buiten dan in daden overgaat. 




21.


Ook Welf is daar: hij voelt zijn hart ontsteken 
Van hemelsch vuur, en niet onvoorbereid 
Verstout hij zich den Veldheer aan te spreken: 
‘O Vorst, zóó vol van goedertierenheid! 
Vergeef het mij, zoo ik genâ durf smeeken, 
Genade voor een versch, misdadig feit! 
Met zulk een beê te naadren voor uw zetel, 
Schijnt u misschien ontijdig en vermetel. 




22.


Maar denk ik in, voor wien ik smeek en wien, 
O, Reinouts moed en Godfrieds vroomheid geven 
Mij hoop. Ik-zelf heb mooglijk bovendien 
Niet gantsch onwaard mijn smeekstem opgeheven. 
Licht zal ik dan geen wensch verworpen zien, 
Dien we állen in den boezem voelen leven. 
O roep hem weêr! dat hij met roemrijk bloed, 
Voor aller heil geplengd, de misdaad boet'! 




23.


Wie toch zal ons de stammen nederrijten 
Van 't woud, waarin de ontzetting ommewaart? 
Wie zal als hij de duivlen hooren krijten, 
Den Dood zien grijnzen, koen en onvervaard? 
Hij zal de muren slaan, de poorten splijten, 
Voor allen in den bres staan met zijn zwaard. 
O, mocht ons heir den Held terug ontfangen - 
Hem, aller hoop en aller zielsverlangen! 





{==91==} {>>pagina-aanduiding<<}

24.


Geef mij den neef, geef u den krijgsheld weêr, 
Gehoorzaam aan uw heilige bevelen! 
Hij zinke niet in laffe rust ter neêr: 
De zon des Roems moge op zijn helmkam spelen! 
Hij volge uw vaan, hij doe 't herlevend heir, 
Bezielend in zijn moed, zijn lauwren deelen! 
Hij strale in 't veld gelijk een bliksemflits, 
En volge in u zijn meester en zijn gids!’ 




25.


Zoo bidt hij en al de andren onderschragen 
Zijn beê door gunstig momplen keer op keer: 
En Godfried, als verraste hem dat vragen, 
Herneemt terstond: ‘Mijn vrienden! nimmermeer 
Onthoud ik wat het innig welbehagen, 
De zielswensch is van heel mijn roemrijk heir. 
De strengheid wijke: een algemeen begeeren 
Wil ik met vreugde als wet en regel eeren. 




26.


Roept Reinout weêr! Hij kome, maar betemm' 
Zijn driften, die al te onbeteugeld zieden! 
Veel eischen en verwachten wij van hem: 
Hij zij de trots van al onze oorlogslieden! 
Gewis, hij zal niet aarzlen op de stem 
Der eer: maar, Welf! gij zult hem opontbieden: 
Kies zelf een bode, en weet gij land of zee 
Waar Reinout schuilt, zoo deel hem 't reisplan meê!’ 




27.


Nu sprak op eens de wakkre held der Deenen: 
‘“O zij dat blij gezantschap mij bewaard! 
Ik dring met moed door diepte en hoogte henen, 
En breng mijn vriend zijn eigen eerlijk zwaard!”’ 
De Noor was vaak met glans in 't veld verschenen: 
Geen wonder dat zijn voorslag vreugde baart. 
Maar Ubout, die in de oefenschool van 't leven 
Beproefd is, wordt tot leidsman hem gegeven. 





{==92==} {>>pagina-aanduiding<<}

28.


Deze Ubout zag van de eerste jonkheid aan 
De zeden en gewoonten veler landen. 
Zijn voet had bij den Noorderpool gestaan, 
Gezworven door de Lybiaansche zanden; 
Hij had een schat van kennis opgedaan, 
Bij taal en tong van de allerverste stranden. 
Welf, die zijn gaven schatte', had hem naast 
Zijn vrienden aan zijn rechterhand geplaatst. 




29.


Dit tweetal zal de ontdekkingsreis beproeven: 
't Aanvaardt met lust den moeitevollen plicht. 
Welf meent, dat zij geen lang beraad behoeven: 
Waar Bohemont zijn zetel heeft gesticht, 
Moet, naar 't gerucht, de jonge Reinout toeven; 
Antiochiën-waards zij 't oog gericht! 
Maar Peter, die hen 't dwaalpad op ziet treden, 
Komt tusschen beide en valt hen in de reden: 




30.


‘Volgt gij zoo ras een onbetrouwbre maar', 
Uit gissingen en mooglijkheên geboren, 
Dan gaat gewis, o edel Ridderpaar! 
Al de arbeid van uw langen weg verloren. 
Naar Askalon! Daar, waar de blonde baar 
Naar zee spoedt! Daar wordt u een gids beschoren, 
Een vriend zal u ontmoeten. Leent hem 't oor, 
Als sprak ik-zelf! Hij wijst u 't rechte spoor. 




31.


Veel wist hij reeds, en veel deed ik hem weten 
Van deez' uw tocht, waarop de Heer u leidt. 
't Staat vast, hij zal uw aankomst niet vergeten, 
Zijn wijsheid evenaart zijn vriendlijkheid.’ - 
Hij zwijgt, rondsom begroet door jubelkreten; 
En Karel en zijn makker zijn bereid 
Om onverwijld de woorden na te leven, 
Den kluizenaar van Boven ingegeven! 





{==93==} {>>pagina-aanduiding<<}

32.


Fluks wordt de taak met ijver aangevat: 
Hoog zijn ze met hun zending ingenomen. 
Naar Askalon gaat regelrecht het pad; 
Maar eer zij nog de rotsige oeverzoomen 
Genaken, die de groote zee bespat, 
Daar grimt een vloed, door felle regenstroomen 
Gezwollen, hen met wilde golven aan; 
En aarzlend blijft het edel Tweetal staan. 




33.


Geen oorlogspijl, 't gespannen koord ontvaren, 
IJlt sneller voort dan de ongestuime vloed. 
Maar als die beide op de open golven staren, 
Daar zweeft hun, ziet! een grijzaard in 't gemoet. 
Een beukentwijg omkranst zijn zilvren hairen, 
Zijn sneeuwwit kleed golft neder tot den voet; 
Hij zwaait een staf, die 't oorverdoovend klaatren 
Des vloeds bezweert; en wandelt op de waatren. 




34.


Gelijk, wanneer de barre Poolwoestijn 
Heur winters zendt, die 't al met ijs bekleeden, 
Een bonte rij den dichtbevrozen Rijn 
Doorijlt, gewiekt zijn spiegel opgegleden: 
Zoo snelt daar ook op 't vloeiend kristallijn 
De grijzaard aan met statelijke schreden: 
Zoo nadert hij de plek, waar 't Tweetal staat, 
En spreekt hen toe met vriendelijk gelaat: 




35.


‘Mijn vrienden! zwaar en moeilijk is uw streven! 
Hoezeer behoeft ge eens leidsmans vaste hand! 
Hij, dien gij zoekt, is lang reeds uit deez' dreven 
Vervoerd naar een godloos, ongastvrij land. 
Nog menig looden last moet opgeheven! 
Nog menig zee bezocht en menig strand! 
Eer gij geraakt aan 't doelwit uwer wenschen, 
Wacht u een reis naar 's waerels verste grenzen. 





{==94==} {>>pagina-aanduiding<<}

36.


Maar volgt mij in den moederschoot der aard, 
In 't hart van haar verborgenste spelonken! 
'k Heb veel belangrijk nieuws voor u bewaard, 
Waardoor u licht en wijsheid wordt geschonken.... 
Gij, golven, wijkt! ...’ En als een muurgevaart' 
Staan recht en links, zoodra die woorden klonken, 
De golven opgestapeld: midden door 
Die waterbergen loopt een veilig spoor. 




37.


Nu voert hij bij de hand hen door de holen, 
Die anders door de baren zijn bedekt. 
Daar speelt een licht, als wen, in mist verholen, 
De bleeke maan heur avondpost betrekt. 
Daar zien zij al de grotten en riolen 
Der wateren, zoo ver het uitzicht strekt. 
Wat stroomen ook tot 's waerelds kaart behooren, 
Beek, meir, moeras, 't wordt alles daar geboren. 




38.


Daar kwelt de Po, de Donau, en de Don: 
De Tanaïs, de Eufraat, springt hier in 't leven: 
't Is hier, dat zelfs de Nijl dien loop begon, 
Wiens oorsprong niemant ooit wist op te geven. 
Wat lager golft een geele zwavelbron, 
Waarin de druppels levend zilver zweven: 
Zoodra dit vocht de warme zon aanschouwt, 
Verhardt het zich tot wit metaal of goud. 




39.


En aan den zoom dier rijke bronwel bloeien 
Veel duizende eêlgesteenten, vol van pracht. 
Zij doen rondom een glans van stralen vloeien, 
Veel schittrender dan fakkels in den nacht. 
Daar tintelt der saffieren blaauw, daar gloeien 
De hyacinth, de vlammende smaragd, 
Daar spreidt de diamant zijn lichtgevonkel, 
Daar wast en wiegt de kleurige karbonkel. 





{==95==} {>>pagina-aanduiding<<}

40.


De Ridders gaan ontroerd, verbaasd, daarheen; 
't Zijn wondren wat zij zien, die de oogen blinden. 
Naar woorden zoekt hun tong: zij vindt er geen. 
Toch weet Ubout zich niet meer in te binden: 
Hij roept in 't eind: ‘Gij Leidsman onzer schreên, 
Zeg wie gij zijt en wáár wij ons bevinden! 
Heeft mij geen droom, geen schaduwbeeld misleid? 
Ik ben bedwelmd door zooveel heerlijkheid!’ 




41.


‘“Gij zijt in 's aardrijks schoot, die alle dingen 
Hun wording geeft,”’ zoo vangt de grijzaard aan: 
‘Heur ingewand zoudt gij niet binnendringen, 
Ware ik als gids u niet vooruitgegaan. 
Straks zijn we aan 't eind van onze kronkelingen, 
Wanneer gij voor mijn prachtpaleis zult staan. 
Ik, zonder God, een Heidensch mensch te voren, 
Ik ben in 't heilig Doopbad weêrgeboren. 




42.


Niet door de hulp van booze Hellemacht 
Baande ik mij-zelv' den toegang tot deez' schatten. 
Als ooit mijn hoofd zich buigt voor 't Rijk der Nacht, 
Moog' 's Hemels wraak mijn schuldig brein verspatten! 
Neen, 'k onderzocht door eigen vlijt wat kracht 
De kruiden en de wateren bevatten. 
Ik heb Natuur op heeter daad bespied, 
Der starren loop ontging mijn aandacht niet. 




43.


Waant niet, dat ik, in onderaardsche kloven 
Verborgen, steeds het lieve licht ontbeer! 
'k Sla vaak mijn tent in de open lucht daarboven 
Op Libanons of Karmels bergtop neêr. 
'k Zie daar het floers der dampen weggeschoven, 
En volg er Mars of Venus in hun sfeer. 
'k Doorvorsch de gunst of de ongenâ der starren, 
Naar ze op heur baan of voorwaards gaan of marren. 





{==96==} {>>pagina-aanduiding<<}

44.


Daar zie ik dan de wolken aan mijn voet, 
Nu donker, dan getint door Iris' kleuren. 
Ik zie 't ontstaan van daauw of regenvloed, 
Ik zie den wind zich van zijn slaapkoets beuren, 
En wisslen; 'k zie den blaauwen bliksemgloed 
Ontvlammen en den nevelsluier scheuren. 
Zoo dicht nabij de heerlijkheden Gods 
Verhief ik me eens in opgeblazen trots. 




45.


'k Verbeeldde mij in mijn hoogmoedig weten, 
Dat ik nu al des Scheppers wonderdaân 
Doorgronden kon, Zijn eeuwige almacht meten, 
De draden van Zijn weefsel gadeslaan. 
Maar Peter kwam, en trof mij in 't geweten; 
En doopte me en genas mij van mijn waan. 
Toen voelde ik eerst, hoe blind, hoe onvolkomen 
Dat kennen is, waar wij zoo trotsch van droomen. 




46.


'k Besefte 't nu, het lichtschuw nachtgebroed 
Staat tot de zon, als wij tot de Eeuwge Waarheid. 
'k Belachte mijn hovaardige' euvelmoed, 
Die 't scheemren hield voor volle middagklaarheid. 
Wel blijft nog steeds de wetenschap mij zoet, 
Maar 'k weet, Gods raad vergunt geen openbaarheid 
Aan dingen, die geen Cherub zelfs doorgrondt, 
En 'k leg de hand aanbiddend op den mond. 




47.


Ik rust in Hem: Zijn lessen en geboden 
Besturen mij: Hij is mijn heil en Heer. 
Soms sterkt Hij ons, die groote God der goden, 
Tot daden, die getuigen van Zijne eer. 
De jonge Held, aan 't Christenkamp ontvloden, 
Keert door mijn zorg en de uwe in 't leger weêr. 
Zoo luidt Gods wil: de stemme des Almachten 
Voorzeî me uw komst. Ik bleef u lang reeds wachten.’ 





{==97==} {>>pagina-aanduiding<<}

48.


Zoo sprekend, voert de grijzaard hen naar 't oord, 
Waar hij in stilte en rust mag ademhalen. 
't Gelijkt een grot, door zuil bij zuil geschoord, 
En afgedeeld in hooge en breede zalen. 
Wat rijkst en schoonst in de onderwaereld gloort, 
Al 's aardrijks schat, spreidt hier zijn bonte stralen. 
't Zijn werken, die penseel noch beitel schiep, 
Maar die Gods woord uit niet in 't leven riep. 




49.


Het gastenpaar wordt nu door vlugge slaven 
Om strijd gediend, veel honderd in getal. 
Een zilvren disch biedt hof- en akkergaven, 
De bekers zijn van goud en rein kristal. 
Hier mogen zich de moede Ridders laven, 
Tot nieuwe kracht door de aadren stroomen zal. 
Zij zijn verkwikt. De gastheer laat zich hooren: 
‘Nu weet, wat lot uw Reinout werd beschoren! 




50.


U heugt nog van dien onheilzwangren stond, 
Toen sluwe Armide in 't Leger zich liet vinden, 
Veel Ridders door haar valschen logenmond 
Tot meêgaan drong, te jammerlijk verblinden! 
Gij weet, hoe zij gastvrijheids wetten schond, 
Verraderlijk in ketens hen liet binden; 
Maar gij weet ook, hoe, juist ter rechter tijd, 
Hen 't reddend zwaard van Reinout heeft bevrijd. 




51.


Het eind der zaak hebt gij niet kunnen weten: 
Zij 't duistre dan u verder opgeklaard! 
Toen nu Armide ervoer wie uit heur keten 
Een buit ontsloeg, met zooveel list vergaârd, 
Heeft zij verwoed heur handen stukgebeten, 
En met een lach, heur slangeninborst waard, 
“Neen, nooit,” riep ze uit, “zal hem de glorie streelen, 
Dat hij dus mijn gevangnen wist te ontstelen! 





{==98==} {>>pagina-aanduiding<<}

52.


De vrijheid, die hij gaf, verlieze hij! 
Hij zal de schuld der anderen betalen. 
't Is niet genoeg! Ik ken geen medelij', 
'k Wil ze al te saam ten afgrond neêr doen dalen!” 
En onverwijld volvoert de Helharpij 
Het gruwelstuk, waarvan ik wil verhalen. 
Zij vliegt naar 't veld, waar Reinouts heldenmoed 
Heur krijgsliên heeft doen wentlen in hun bloed. 




53.


Dáár wierp de Held zijn rusting in de struiken, 
Terwijl hij zich in 't kleed eens Heidens stak: 
Zoo kon hij best het spiedend oog ontduiken, 
Al ging zijn weg door 't open heuvelvlak. 
Die rusting wist Armida te gebruiken: 
Zij hult een doode er in, wien 't hoofd ontbrak, 
En legt den romp aan een der oeverzoomen, 
Waar straks een Christen schaar voorbij moest komen. 




54.


Dat wist ze; want de sluwe zond rondsom 
Spionnen uit, die alles haar ontdekken. 
Daar gaat voor haar niets vreemds in 't leger om; 
Zij weet al wie er komen of vertrekken: 
Ook houdt ze met den boozen Geestendrom 
In de eenzaamheid vaak heimlijke gesprekken: 
Zoodat ze alras de plek te vinden wist, 
Die dienstigst was tot slagen van heur list. 




55.


Niet ver van daar zet ze iemant van de haren, 
In 't herderskleed onkenbaar, op de wacht: 
Zij leert hem onbeschaamd zijn rol bewaren, 
't Wordt alles naar heur snooden wensch volbracht. 
Hij sprak uw volk: hij strooide in 't hart der scharen 
Booze' argwaan uit, die straks in al hun kracht 
Haat, nijd en twist en tweedracht op doet schieten, 
Ja, burgerkrijg, belust op bloedvergieten. 





{==99==} {>>pagina-aanduiding<<}

56.


Nu werd Buljon als Reinouts moordenaar 
Gebrandmerkt, door Armidaas helsche logen. 
Maar weldra bleek de waarheid zonneklaar, 
En als een rook was de ijdle waan vervlogen. 
Zoo wringt ze steeds heur bochten door elkaâr, 
De slang, die reeds zoo velen heeft bedrogen! .... 
Verneem nu, hoe zij Reinout tred voor tred 
Vervolgde, en straks verstrikt hield in heur net! 




57.


Zij ijlt - zóó snelt een jager door 't gebladert', 
Het argloos wild bedreigend met den dood - 
Den Ridder na. Hij is de Oront genaderd, 
Waar 't eilandtje' oprijst uit der golven schoot. 
Hij ziet aan 't strand een marmren zuil, dooraderd 
Met krinklend goud. Daarneven ligt een boot. 
Verbaasd, die pracht in de eenzaamheid te ontdekken, 
Naakt hij den steen en leest in gulden trekken: 




58.


“O gij, wien keuze of toeval herwaards leidt, 
Gij wandelaar, die moed hebt en vertrouwen! 
In Oost noch West zaagt gij een heerlijkheid 
Zoo groot als u dit eiland doet aanschouwen. 
Dies kom en zie!” De Ridder is bereid 
Te steevnen naar die wondere landouwen. 
Het bootjen kan zijn trouwen knapenstoet 
Niet bergen - hij doorroeit alléén den vloed. 




59.


Ter naauwernood aan d' overkant gekomen, 
Slaat hij den blik nieuwsgierig rond zich heen. 
Toch ziet hij niets dan grotten, beeken, boomen: 
Zoo loog dan 't praalziek opschrift van den steen! 
Toch toeft hij - want zoo klare golfjens stroomen, 
Zoo frissche bloemen bloeien voor zijn schreên. 
Hij duikt in 't mosch, onthelmt het hoofd, en ademt 
Den zefier in, die koelen balsem wademt. 





{==100==} {>>pagina-aanduiding<<}

60.


Maar plotsling ruischt de vloed met nieuwe kracht. 
Dat doet hem op den waterspiegel staren: 
Een golf verschijnt, en deinst, met schuim bevracht; 
Een trilling schijnt door 't rimplend vlak te varen: 
En ziet! daar rijst een blonde lokkenpracht, 
Een vriendlijk meisjenskopjen klieft de baren, 
Daar blinkt een hals, een boezem, blank en teêr, 
En zooveel andre aanvalligheden meer. 




61.


Zóó, door het licht der voetlamp half beschenen, 
Zweeft op 't tooneel een nymf of waterfee. 
Maar deze is schijn, een drogbeeld, ras verdwenen; 
Een schepsel van Armidaas tooverbeê. 
Toch schijnt zij een dier levende Sirenen, 
Bewoneressen der Toskaansche Zee. 
Ze is even schoon, en aarde en hemel hangen 
In luistrende verrukking aan heur zangen: 




62.


“O blonde jeugd! zoo lang uw Paradijs 
Nog groent en bloeit, wees zorgeloos en blijde! 
Ach, trek toch niet, om d' ingebeelden prijs 
Van roem en deugd, in 's levens Mey ten strijde! 
Slechts hij, die naar 't genoegen jaagt, is wijs, 
Slechts die de vruchten plukt van elk getijde! 
Zoo leert Natuur. Wilt gij haar wet weêrstaan, 
En 't smachtend hart in ijzren boeien slaan? 




63.


Gij dwazen! hoe versmaadt gij dus de weelden 
Der zoete lent', die eerste en kortste vreugd? 
't Zijn klanken slechts en zielloze afgodsbeelden, 
Wat de aarde aanbidt als moed en heldendeugd. 
Hoe lieflijk ook heur fluisterstemmen streelden, 
De Glorie biedt geen zweemsel van geneucht: 
Een echo is ze, een schaaûw eens drooms, bewogen 
Met elken wind en sporeloos vervlogen! 





{==101==} {>>pagina-aanduiding<<}

64.


Boet vrij den lust, die in uwe aadren ziedt! 
Voedt onbezorgd den prikkel uwer zinnen! 
Vergeet metéén 't verouderde verdriet, 
En zoekt terstond het nieuwe te overwinnen! 
Bekreunt u om den norschen hemel niet, 
Geen bliksemstraal verhindere u te minnen! 
Ziet, dit alleen is wijsheid, is genot: 
Dat leert Natuur; haar stem is die van God!” - 




65.


Zoo zingt de snoode in hemelzoete noten. 
Den Ridder wordt bij ieder malsch akkoord 
De slaap gelijk een balsem ingegoten, 
Tot hij allengs niet langer ziet noch hoort. 
Al ware op eens een donder neêrgeschoten, 
Niets had het stille beeld des doods verstoord. 
Nu snelt op eens de valsche tooveresse 
Haar schuilhoek uit, dat zij heur wraakzucht lessche. 




66.


Maar als ze op hem de wilde blikken slaat, 
Als zij hem zacht en kalm ziet ademhalen, 
Als zij de roos ziet bloeien op 't gelaat, 
En de oogen door de wimpers heen voelt stralen, 
Daar aarzelt zij, daar dooft op eens de haat. 
Zij weet niet wat haar beven doet en dralen; 
Maar buigt zich neêr, en staart hem aan, verrukt, 
Narcis gelijk, bij 't spiegelbeeld gebukt. 




67.


Nu haast zij zich de parels af te droogen 
Van 't bigglend zweet, dat op zijn voorhoofd brandt. 
En koelt hem, met een innig mededogen, 
De wangen met de waaierende hand. 
't Verborgen vuur van twee geloken oogen 
Versmelt al 't ijs, dat, hard als diamant, 
Heur borst omgaf. O wonderkracht der minne! 
Een vijandin de tederste vriendinne! 





{==102==} {>>pagina-aanduiding<<}

68.


Zij knielt in 't gras aan d' oever van den vloed, 
Waar roos en lelie en liguster bloeien; 
En strengelt, met een tooverenden spoed, 
Wel zachte, ja, maar onverbreekbre boeien. 
Zij vlecht hem 't snoer om hals en arm en voet; 
Hij sluimert voort en voelt den kus niet gloeien, 
Waarmeê ze al zacht hem in heur luchtkoets draagt, 
En nu gevleugeld door de ruimte jaagt. 




69.


Zij ijlt niet naar Damaskus, 't Rijk der Vaadren, 
Niet naar heur slot, dat oprijst uit het meir; 
Maar met den gloed der ijverzucht in de aadren; 
Van minne krank en schaamrood evenzeer, 
Zoekt zij een zee, waar nimmer schepen naadren, 
En daalt er op een eenzame' oever neêr: 
Daar druischt geen stad, daar woelt geen bonte haven: 
Daar kan zij zich in Liefdes schoot begraven! 




70.


In 't midden der “Gelukkige Archipel” 
Heeft zij een vriendlijk eilandtje' uitgekozen. 
Daar ligt een berg: hij wordt op heur bevel 
Van onderen met kille sneeuw omvrozen; 
Maar 't wintere aan zijn voeten nog zoo fel, 
Hoog op zijn kruin staan eeuwge lenterozen: 
Aan d' oever van een spieglend watervlak 
Heft daar een prachtpaleis het koepeldak. 




71.


Hier lacht en lonkt een hemel van genuchten 
Den jongling uit Armidaas oogen aan. 
Gij ziet, hij heeft een verre reis te duchten, 
Die Reinout uit zijn kerker wil ontslaan! 
Ook moet hij eerst de wachters nog doen vluchten, 
Die dreigend bij den berg en 't lusthuis staan. 
Maar vreest niet! want een gids zal u geleiden, 
De Almachte-zelf de wapens u bereiden! 





{==103==} {>>pagina-aanduiding<<}

72.


Zoodra gij straks den vasten grond betreedt, 
Zal u een vrouw verschijnen, oud van jaren, 
Maar jong van vorm: veelkleurig is haar kleed, 
Heur hoofd omstraald van golvend gouden hairen. 
Gij vindt haar tot uw overtocht gereed; 
Zij brengt u snel en veilig door de baren: 
Geen adelaar, geen bliksem is zoo vlug - 
Ook voert ze trouw na d' afloop u terug. 




73.


De Tooveres heeft met afgrijsbre draken 
Heur berg bezet, Pythonen vol venijn: 
Daar brult de beer, daar spert de leeuw zijn kaken. 
Daar dreigt de tand van 't grimmig everzwijn. 
Maar, doet terstond deez' wonderroede kraken, 
En 't wangebroed zal weggestoven zijn! 
Toch grimt, als gij dien bergtop hebt bestegen, 
Een nieuw gevaar nog hachlijker u tegen! 




74.


Want dáár ontspringt, met murmelend geschal, 
Een bron, zoo frisch, dat ze elk van dorst doet smachten. 
Toch schuilt er in heur klaren waterval 
Geheim vergif van wonderbare krachten. 
Één druppel van dat levendig kristal 
Bedwelmt de ziel, benevelt de gedachten: 
De drinker barst in zinloos lachen uit, 
Tot hem de dood al schaatrend de oogen sluit. 




75.


Veracht dan fier, hoe zij den lust doe rijzen, 
De laafnis van dien doodelijken vloed! 
Smaadt evenzeer de weelderige spijzen, 
Die ge aan den rand van de eigen bron ontmoet, 
De Maagden, die met wulpsche tooverwijzen 
U lokken, en met oogen, louter gloed! 
Zijt blind en doof voor heur aantreklijkheden, 
En haast u door de hooge poort te treden! 





{==104==} {>>pagina-aanduiding<<}

76.


Daarachter vormt een kronklend muurgevaart' 
Een labyrinth van duizend slingerpaden. 
Maar neemt dit blad ter wisse wandelkaart, 
Die overal u d' uitgang zal verraden! 
In 't midden ligt een groene toovergaard, 
Die wellust aâmt uit ieder van heur bladen. 
Hier ziet ge dan op 't jonge moschtapijt 
Den Ridder naast de Schoone neêrgevlijd. 




77.


Maar als ze een wijl heur minnaar zal begeven, 
Neemt dan terstond dit blinkend schild ter hand; 
En houdt het voor zijne oogen opgeheven! 
Hij zal zijn beeld in 't spieglend diamant 
Herkennen, en die kleêren zien, geweven 
Voor wijventooi, bedeksels zijner schand! 
Dan zal zijn ziel van schaamte en gramschap blaken, 
En onverwijld heur laffe min verzaken! 




78.


Nu weet gij 't al! Aanvaardt uw pelgrimsreis 
Met vasten moed: gij gaat met 's Heeren zegen! 
Gij kunt gerust het kronklig prachtpaleis 
Doorwandelen in zijn geheimste wegen. 
Geen tooverdwang uit helle of hemelkreits, 
Houdt ergends uw metalen voetstap tegen. 
Armida weet niet eens dat gij genaakt: 
Zoo krachtig is de Macht die u bewaakt! 




79.


Uw weêrkomst ook ontmoet geen hinderpalen: 
Gij keert in schuts van 's Hemels mogendheid! 
Maar nu ter rust! Het vroege morgenstralen 
Vinde u ontwaakt, en tot den tocht bereid!’ 
Zoo spreekt de Grijze. - In een der binnenzalen 
Is 't leger voor zijn gastenpaar gespreid. 
Hier laat hij hen, verblijd en opgetogen; 
En spoedig luikt de donzen slaap hunne oogen. 






{==105==} {>>pagina-aanduiding<<}

Vijftiende zang.


{==106==} {>>pagina-aanduiding<<}

Korte inhoud.

Reis der twee gezanten. - Bij het doortrekken der Middellandsche Zee zien zij de krijgsmacht van den Koning van Egypten. - Zij doortrekken de engte van Gibraltar; en bereiken de Kanarische of Gelukkige Eilanden.



{==107==} {>>pagina-aanduiding<<}

Vijftiende zang.

1.


Geen wolken, die de schepping meer bedekken: 
't Is leven, licht en arbeid wat men ziet. 
De grijzaard komt zijn beide gasten wekken, 
Wien hij zijn schat, zijn schild, zijn roede biedt. 
‘Op!’ roept hij, ‘gordt de lendnen tot vertrekken, 
Eer 't zonlicht rijst en rechter stralen schiet! 
Hier hebt gij wat Armidaas toovertreken 
Beschamen en heur booze macht zal breken!’ 



2.


Het Heldenpaar was lang al opgestaan, 
En gespte reeds zich 't harnas om de leden: 
De gids gaat vóór langs de onderaardsche baan, 
Waar nooit een straal des dags was neêrgegleden. 
Ze ontwaren in de weeke kronkelpaân 
Nog d' indruk van hun allereerste schreden: 
Hij leidt hen tot aan d' oorsprong van den vloed, 
En spreekt: ‘Ik keer; mijn vrienden, zijt gegroet!’ 




3.


Daar zetten ze op de wentelende baren 
Den voet; en ziet! de golving draagt hen voort, 
Als wiegde zij twee lichte rozenblaâren, 
Ter neêrgestrooid door d' adem van het Noord. 
Pas naadren zij den oever, of ze ontwaren 
Een ranke boot, en, leunende op haar boord, 
De Vrouw, die, naar 't geheimvol woord des Grijzen, 
Hun 't veilig spoor door d' oceaan zal wijzen. 





{==108==} {>>pagina-aanduiding<<}

4.


Het golvend goud omkronkelt heur gelaat; 
Heur voorhoofd is zachtmoedig en verheven; 
Heur blik gelijkt een lentedageraad, 
Zij-zelve, een Bode uit Edens reine dreven. 
Nu hemelsblaauw, dan blozend inkarnaat, 
Is 't of heur kleed uit kleuren is geweven, 
Schakeeringen en tinten, gloed en licht, 
Veel duizendmaal verandrend voor 't gezicht. 




5.


Zoo wisselt ook de tortel van Dione 
De verwen van haar prachtig halssatijn: 
Hoe schitterend een weêrglans zich vertoone, 
Steeds rijst een nieuwe in d' uchtendzonneschijn, 
Nu groen smaragd, dan geel als 't goud der kroone, 
Dan purper als een halssnoer van robijn, 
Dan met een gloed, waarin alle edelsteenen 
In grillig spel hun kleurenschat vereenen. 




6.


‘Komt!’ spreekt zij, ‘komt, gelukkige! in mijn boot, 
Die ongedeerd de branding door zal jagen! 
Hij weet van storm noch bliksem, splijt den schoot 
Der zee, en kan de zwaarste lasten dragen. 
Mij zond mijn Heer. Voorwaar, Zijn gunst is groot, 
Want zonder gids zoudt gij den tocht niet wagen.’ 
Zoo spreekt zij, en al dichter voert de stroom 
Den steven naar den groenen waterzoom. 




7.


Zij klimmen in: de dartle golfjens streelen 
De vlugge bark, die afsteekt van het strand. 
De Leidsvrouw laat het zeil in 't windtjen spelen, 
En stiert het roer met vaste meesterhand. 
Niet moeilijk is 't, dien forschen stroom te deelen, 
Gewassen tot den hoogsten oeverrand: 
Toch is de boot zoo vederlicht, dat ze even 
Voorspoedig door een lager kil zou zweven. 





{==109==} {>>pagina-aanduiding<<}

8.


Zij vliegt daarheen met ongewonen spoed, 
Terwijl de wind het blanke zeil doet zwellen. 
Een spoor van lillend schuim doorstreept den vloed, 
En hobblend slaan zijn wilde waterwellen: 
Zoo huppelt hij de wijde zee te moet', 
Begeerig in heur moederarm te snellen. 
Daar heeft hij haar bereikt! Hij stort zich neêr, 
En stroomt hij nog, men ziet zijn loop niet meer. 




9.


Het wonderschip doorsnijdt pas met den steven 
De holle zee, waar juist een onweêr raast, 
Of plotsling zijn de neevlen weggedreven - 
De storm bedaart, een luchtig windtjen blaast 
De golven glad, straks berghoog opgeheven, 
Een spiegel thands, waarin de lucht weêrkaatst, 
De lucht, zoo blaauw, zoo vrolijk, zoo vol stralen, 
Als of daar nooit een wolkjen meer kon dalen. 




10.


't Ging Askalon in de eigen vaart voorbij, 
't Ging linksch, naar 't West; en - Gazaas tinnen rezen. 
Die koopstad, een der schittrendste in de rij, 
Was slechts een arme havenplaats vóórdezen. 
Op 't puin van ouder zusters bloeide zij, 
Verrijkt, vergroot, door duizenden geprezen. 
Thands was heur strand, zoo ver het uitzicht strekt, 
Met menschen als met korrels zand bedekt. 




11.


De pelgrims scherpen de oogen, en herkennen 
Een tentenreeks, aan d' oeverzoom geplant. 
Voetknechten staan in 't wapen, ruiters rennen 
Nú naar de stad, dán van de stad naar 't strand. 
Geduldig laat de lastkameel zich mennen, 
Gehoorzaam zwoegt de snuivende elefant; 
De weg is van den paardenhoef doorgraven, 
En duizend schepen weemlen in de haven. 





{==110==} {>>pagina-aanduiding<<}

12.


Hier hijschen zij de zeilen naar omhoog, 
Dáár zwaaien zij de riemen naar beneden: 
De wimpels waaien naar den hemelboog, 
Het water schuimt, van boeg bij boeg doorsneden. 
De Jonkvrouw spreekt: ‘Al duizelt ook uw oog 
Van zóóveel volks en krijgsbenoodigdheden, 
Nog is geheel de ontzettende oorlogsmacht 
Des Dwingelands hier niet bijéén gebracht. 




13.


Slechts uit Egypte en de omgelegen streken 
Verscheen dit volk: nog ziet de koning uit 
Naar menig troep, die d' oorlogstromp zal steken, 
Want zijn gebied loopt voort naar Oost en Zuid. 
Eer hier zijn kamp de tenten op zal breken, 
Eer 't heir, marschvaardig, zijn geleedren sluit, 
Zijn wij terug van onze pelgrimswegen, 
Zóó hoopt mijn hart, zóó geve 't 's hemels zegen!’ 




14.


De Jonkvrouw spreekt; en zoo als de adelaar, 
Klapwiekende in de middagzonnestralen, 
Zich heenslaat door de dichte vooglenschaar, 
Waaruit niet één zijn vaart kan achterhalen: 
Zóó vliegt, als op een snorrend vleuglenpaar, 
De boot door al de schepen, die daar dwalen; 
Zij kwam, zij ging: ze is aan den horizon 
Verdwenen, eer één kiel haar volgen kon. 




15.


Zij drijft reeds waar men Raffi ziet verschijnen, 
De eerst zichtbre stad van 't Syriesch Rijksgebied. 
Straks scheemren Rhinoceraas strandwoestijnen: 
Een hooge berg verheft zich in 't verschiet, 
Een steenen reus, die achter wolkgordijnen 
Het hoofd versteekt: hij schuwt de branding niet, 
Maar baadt zijn voet stoutmoedig in de plasschen: 
Zijn donkre schoot bewaart Pompejus' asschen. 





{==111==} {>>pagina-aanduiding<<}

16.


Nu toont zich Damiate, waar de vloed 
Des ouden Nijls door zeven groote monden 
En honderd kleiner sluizen zeewaards spoedt. 
De stad, die Alexander heeft doen gronden, 
Ontrolt zich in den purpren zonnegloed. 
Ook Pharus rijst, aan 't Vaste-Land verbonden, 
In vroeger tijd een eiland, dat van ver' 
Zijn bakenlicht deed schittren als een ster. 




17.


Geen Rhodus en geen Kreta is te ontwaren; 
Maar Afrika komt nader - groen en frisch 
Van buiten, maar van binnen vol gevaren, 
Een leeuwenkuil, een heete wildernis. 
Marmarika doemt blaauwende uit de baren, 
Niet ver van daar 't aâloud Pentapolis. 
Daar schemert Ptolomaïs! en daar kronkelt 
De Lethe, die gelijk een goudstreep vonkelt! 




18.


De vlugge boot ontwijkt in 't ruime sop 
De groote Syrte, een doorn in zeemans oogen. 
Judékaas kaap verheft alreê den top, 
En Magraas engte is ijlings doorgevlogen. 
Ziet! Tripoli daagt uit den nevel op, 
Ook Malta rijst en - is den blik onttogen. 
Met de andre Syrten deinst Alzerbe, oudtijds 
Den Lotophaag een waereldsch paradijs. 




19.


Bij d' inham, waar twee hooge bergen blaauwen, 
Ligt Tunis aan heur bochtig oeverstrand, 
De stad, die, met heur goud en prachtgebouwen, 
Geen weêrgâ vindt in 't Libyaansche Land! 
Als vóórmuur van Siciliëns landouwen 
Rijst Lilybéum juist aan d' overkant. 
De plek, waar eens Karthagoos muren rezen, 
Werd door de Gids den Ridders aangewezen. 





{==112==} {>>pagina-aanduiding<<}

20.


Karthago viel! Wat van haar overschoot, 
Is naamloos puin. Zoo worden waereldsteden 
En rijken, hoe roemruchtig ook en groot, 
Na korten tijd in 't bloedig slijk vertreden. 
En wil de mensch ontworstlen aan den dood? 
O ijdelheid der machtloze ijdelheden! - 
De boot zeilt linksch Biserta langs, en groet 
Sardiniën, dat rechts zich speuren doet. 




21.


De reizigers zien in 't verschiet de weiden, 
Waar eens 't Numidiesch rundvee werd gehoed. 
Zij zien Algiers en Oran, gruwzaam beiden, 
Roofnesten van een duivelengebroed! 
Zij kunnen Tingyptana onderscheiden, 
(De streek, die elefant en boschleeuw voedt!) 
Fetz' en Marokkoos rijk ter dezer tijde; - 
Granada ligt lijnrecht aan de overzijde. 




22.


Daar schuimt de straat, door Herkles' reuzenhand 
Gevormd, gelijk de Fabel ons doet weten. 
't Is mooglijk, dat het groote Vaste-Land 
Hier door een schok in tweën is gespleten. 
Toen, tegen 't woên der golven niet bestand, 
Werd Abila van Kalpe losgereten, 
Werd Afrika gescheiden van Euroop: 
Zooveel herschept de tijdstroom in zijn loop! 




23.


Reeds viermaal was de zonneschijf verrezen, 
Sints 't eerst de boot heur zeilen zwellen deê; 
Mocht ook heur baan onoverzienbaar wezen, 
Steeds onvermoeid versmaadde zij de reê. 
Nu streeft zij door de straat, en zonder vreezen 
Betrouwt zij zich aan de eindeloze zee; 
Ze is groot, reeds dáár waar stranden ons beschermen 
Wat moet zij zijn met d' aardbol in heur armen? 





{==113==} {>>pagina-aanduiding<<}

24.


Ver uit hun oog - zoo pijlsnel ging hun vlucht! - 
Deinst Kadix reeds, 't gebergte en de oeverzoomen. 
De lucht begrenst de zee, de zee de lucht; 
Slechts windgefluit en golfslag wordt vernomen. 
En Ubout spreekt: ‘O gij, die als een zucht 
Ons vliegen doet langs de ongemeten stroomen! 
Spreek, werd dit pad wel ooit een mensch getoond? 
Is deze helft der waereld ook bewoond?’ - 




25.


‘“Toen Herkules op bergen en in dalen,”’ 
Zoo andwoordt zij, ‘“de monsters had verdaan, 
Beproefde hij geen nieuwe zegepralen, 
Noch waagde zich aan d' open oceaan. 
Hij merkte een grens; maar al te naauwe palen 
Wees hij d' ontembren geest der Menschheid aan: 
Ook smaadde Ulyss', door kenniszucht gedreven, 
De perken, zoo kortzichtig voorgeschreven. 




26.


Hij streefde stout de zuilen door, en deed 
De vreemde golf den eersten riemslag hooren; 
Maar hoe met kracht en wijsheid toegereed, 
Hem heeft de zee verzwolgen in haar toren. 
Geen stervling die zijn treurig einde weet, 
Zijn grootsche daad ging met zijn lijk verloren. 
Wie na hem hier verzeilde daalde neêr 
In 't eigen diep - althands hij kwam niet weêr. 




27.


Zoo bleef deez' zee met al heur duizend stranden 
En eilanden en rijken onbekend: 
Dáár werken ook millioenen menschenhanden, 
Dáár bloeit het veld, daar blaauwt de hemeltent; 
Geen vrucht ontbreekt in gaarden en waranden, 
Waar maar de zon heur volle stralen zendt.” - 
Ai, deel mij ook,’ zoo luidt thands Ubouts bede, 
‘De zeden van die Nieuwe Waereld mede!’ - 





{==114==} {>>pagina-aanduiding<<}

28.


Zij andwoordt hem: ‘Gij vindt er heinde en veer 
Verschil van taal, van godsdienst en van zeden. 
Hier knielt een volk voor wangedrochten neêr, 
Ginds worden zon en starren aangebeden. 
Daar zijn er, die, bijna geen menschen meer, 
De tanden slaan in raauwe menschenleden - 
Kortom, daar ligt een goddeloos geslacht 
Verzonken in barbaarschen gruwelnacht.’ - 




29.


‘Hoe!’ vraagt Ubout, ‘gaf dan de Heer der heeren 
Voor 's waerelds schuld Zijn leven ten rantsoen, 
Opdat heur helft Zijn heillicht zou ontbeeren, 
Om in den vloek der zonde voort te woên?’ - 
‘“Neen!” spreekt ze, “ook dáár zal eens het Kruis regeeren, 
En Kennis en Beschaving bloeien doen! 
Eens wordt geheel die ongetelde menigt' 
Van volkren met úw volkeren vereenigd. 




30.


De ervaring zal den langgeloofden waan 
Van Herkules gelijk een damp verdrijven: 
Dán zal er grens noch slagboom meer bestaan, 
Dán, Golf noch Land in 't roemloos duister blijven. 
Dán zal door heel den wijden oceaan 
De stoutste kiel voor 't eerst een cirkel schrijven: 
Zij temt de zee, zij meet den bol der aard, 
De zonnekar nastrevende in heur vaart! 




31.


Een Genuees, met heldenbloed in de aâren, 
Zal 't proefstuk doen voor de oogen van Euroop. 
Geen stormgebrul, geen ongastvrije baren, 
Geen vreemd klimaat, beteugelen zijn loop. 
Al wat de zee aan schrikken en gevaren 
Ontzettendst heeft, zijn prikkels voor zijn hoop, 
Die, Abila en Kalpe doorgevlogen, 
Een waereld zoekt met vlammende arendsoogen. 





{==115==} {>>pagina-aanduiding<<}

32.


Zóó stout, Kolomb! zóó tot de proef bekwaam, 
Zóó snel, zult gij uw koers naar 't Westen richten, 
Dat gij de vlucht der ademloze faam 
Spijt al heur duizend vleugelen doet zwichten. 
Zij zinge Alcied en Bacchus lof, uw naam 
Klinkt schooner dan de schoonste Heldendichten: 
Eene éénige uit uw onvergeetbre daân 
Zou voor geheel een Ilias volstaan!”’ - 




33.


Zoo spreekt zij; en de Westergolven dansen 
Rondom de kiel, die voortstreeft in heur spoor. 
Recht vóór hen daalt de zon van de avondtransen, 
En achter hen verschijnt een nieuwe Auroor. 
Naauw breken daar de purperroode glansen 
De plooien van het dwarlend daauwfloers door, 
Of ziet! daar rijst, bij 't rijzen van den morgen, 
Een berg, die 't hoofd in wolken houdt verborgen. 




34.


Hoe meer de boot hem vrolijk nader spoedt, 
Hoe meer omhoog de laatste nevels vlieden, 
Te klaarder wordt de steenklomp - breed van voet 
En spitsch van top, als een der Pyramiden. 
Zijn schedel walmt, als deden lavagloed 
En zwavelvuur zijn ingewanden zieden. 
Dus rookt en smookt ook de Etna, vlammend graf, 
Enceladus bedekkend tot zijn straf. 




35.


Zij zien een reeks van Eilanden verrijzen, 
Omringd van lager rotsen: 't zijn de Tien, 
Wie de eeuwen van oudsher Gelukkig prijzen: 
Daar, heet het, woont de lente om nooit te vliên, 
Daar wemelen de schoonste Paradijzen, 
Die ooit een oog sints Eden heeft gezien, 
Daar ploegt de zon de velden, en daar zwellen 
Ook ongesnoeid de zoetste muskadellen. 





{==116==} {>>pagina-aanduiding<<}

36.


Daar is de gaarde een eeuwge voorraadschuur; 
De holle boom zweet gouden honigbeken; 
Riviertjens, klaar als zilver en azuur, 
Doorwandelen de groene olijvenstreken. 
De zefier koelt het aanschijn der natuur, 
Hoe brandend ook de zonnestralen steken; 
Daar, dacht men, was in 't onverganklijk licht 
't Elysium der zaligen gesticht. 




37.


Daarhenen wendt de Jonkvrouw nu den steven: 
‘Ziet!’ zegt ze, ‘dat is de eindpaal onzer baan! 
Gij kent den naam, deze' Eilanden gegeven: 
De mare hunner schoonheid lokt u aan; 
En zeker! rijkgezegend zijn hun dreven, 
Al overdrijft de dichterlijke waan!’ 
Zoo spreekt ze, en is de bloeiende oeverzoomen 
Van d' eersteling der Tien nabij gekomen. 




38.


‘Indien het doel der reize 't niet belet,’ 
Spreekt Karel thands, ‘zij mij de gunst beschoren, 
Dat ik den voet op dezen bodem zet! 
O vreugd! den aart dier volken op te sporen, 
Hun staatsbestuur, hun leer en zedewet! 
Hoe spitsen dan de wijzen eens hunne ooren, 
Wanneer ik hen op alle vragen dien, 
En juichen kan: “dat al heb ik gezien”!’ 




39.


Zij andwoordt hem: ‘Dat rechtgeaart verlangen 
Is uwer waard; en echter, 't baat u niet! 
Wat gunstbewijs mag ik u doen ontfangen, 
Dat de Eeuwige in Zijn hoogen raad verbiedt? 
Nog moet een wijl de sluier blijven hangen, 
Nog schuilt de dag der glorie in 't verschiet: 
Tot hij genaakt, mag niemant ooit doorgronden, 
Wat in deez' Nieuwe Waereld wordt gevonden. 





{==117==} {>>pagina-aanduiding<<}

40.


Slechts ú werd uit genade toegestaan, 
Op wondre wijz' deez' golven door te zweven, 
Den Held uit zijn gevangenis te ontslaan, 
Hem 't Leger en den Hemel weêr te geven. 
't Zij u genoeg! Tracht niet naar stouter daân, 
Niet ongestraft zoudt gij Gods wil weêrstreven!’ 
Zij zweeg; reeds deinsde op 't rollend golfgetij 
't Eerste Eiland, en het tweede kwam nabij. 




41.


Al de Eilanden, die tot één groep behooren, 
Zijn oostwaards in een schuinsche lijn gereid. 
Welluidend doet de baai heur golfslag hooren, 
Die ze allen op denzelfden afstand scheidt. 
Op zeven hunner ziet men duidlijk sporen 
Van woningen; maar doodlijke eenzaamheid 
Dekt de andre vijf, alleen verstoord door 't huilen 
Der dieren, die in woud en berggrot schuilen. 




42.


Één dezer toont aan 't onbezochte strand 
Een inham, door twee armen ingesloten, 
Een haven, door Natuur met eigen hand 
Daar uitgehoold. De witte baren stoten 
En breken op den hoogen steenrotswand. 
Twee klippen, als uit ééne vorm gegoten, 
Staan rechts en links en wijzen 't zeker punt, 
Waar 't schippersvolk het ankren is vergund. 




43.


Zacht ruischen daar de gladgekemde baren. 
In 't strandgebergt', met wouden overgroeid, 
Diept zich een grot, versierd met klimopblaâren, 
Waar 't golfjen met een groenen weêrschijn vloeit. 
Hier, waar geen schip ooit binnen was gevaren, 
Waar slechts de visch met zilvren vinnen roeit, 
Waar kolken woên noch schorre donders knallen, 
Hier doet de Jonkvrouw snel de zeilen vallen. 





{==118==} {>>pagina-aanduiding<<}

44.


‘Ziet!’ spreekt ze nu, ‘dat trotsche Praalgebouw, 
Hoog op den top van gindschen berg verheven! 
Daar slijt de Held, zijn Christenplicht ontrouw, 
In weelde en lust de lente van zijn leven. 
Gij beiden moet bij 't eerste morgengraauw 
Langs dezen weg u naar den top begeven: 
Hoe nutloos u misschien dit uitstel schijn', 
Elk ander uur zou u noodlottig zijn! 




45.


Toch moogt ge bij de middagzon van heden 
Nog wandlen tot beneên den berg. Gegroet!’ - 
Nu scheiden zij met vroome zegenbeden, 
En 't Ridderpaar gaat voort met vasten moed. 
De strandweg is niet moeilijk te betreden, 
Geloof en hoop bevleugelen hun voet; 
Hoog rollen nog de gouden zonneraadren, 
Als beide reeds het berggevaarte naadren. 




46.


Ze ontwaren, dat het klimmen naar den top 
Een strijd zal zijn. Dáár gapen diepe kloven, 
Hier staaplen zich de rotsruïnen op, 
En alles is met kille sneeuw bestoven. 
Maar geurend in den malschen hemeldrop, 
Ontvouwt een eeuwge zomer zich daarboven: 
Dáár bloeien roos en lelie boven 't ijs, 
Dáár reikt Natuur aan Tooverkunst den prijs. 




47.


Den Ridders beidt in 't lommrig loof der blaâren 
Een schuilplaats voor de korte rust der nacht. 
Maar naauw begint het Oosten op te klaren, 
Waar 't licht herschijnt in nieuwgeboren pracht, 
Of 't is: ‘Voort! voort!’ en uit den slaap gevaren, 
Begint ons paar den loop met frissche kracht. 
Daar zien ze op eens de struiken zich bewegen, 
En - dreigend grijnst een monsterslang hun tegen. 





{==119==} {>>pagina-aanduiding<<}

48.


Zij heft den geelgeschubden kop, en lekt 
Met spitsche tong den muil. Heur adem ronkelt 
En rookt van gif. Nú vreeslijk uitgerekt, 
Dán saamgerold, sleept ze op den buik, en kronkelt 
Den staart, die heel den breeden weg bedekt, 
Terwijl heur oog van dolle wraakzucht vonkelt. 
Hoe gruwzaam ook die wachteresse zij, 
Het Ridderpaar veracht heur razernij. 




49.


Met vlammend zwaard springt Karel in zijn woede 
Op 't monster aan. ‘Hoû stand! Wat richt gij uit?’ 
Roept Ubout, ‘Wees, rampzalige, op uw hoede, 
Geen zwaard, dat iets in zulk een kamp beduidt!’ 
Nu slingert hij de gouden tooverroede, 
Die zwiepend om des monsters ooren fluit. 
De slang, verbaasd, verbijsterd weggekropen, 
Verdwijnt met spoed, en laat het voetpad open. 




50.


Nu zien ze op eens door 't krakende geblaârt' 
Een woudleeuw zich een snellen doortocht banen: 
Hij blikkert met de tanden, dichtgeschaard 
En scherpgepunt. Zijn stem loeit als de orkanen; 
Hij geesselt zich de lendnen met den staart 
En schudt vergramd de steigerende manen. 
De roede kraakt: daar maakt de vrees hem tam, 
Hij siddert, en - ontvlucht gelijk een lam. 




51.


Het paar snelt voort. Daar ruischt het uit de krochten 
En kloven: ziet! daar worden ze overal 
Door duizenden van monsters aangevochten 
Van allerhande kreet en kleur en stal. 
Van d' Atlas tot den Nijl, zijn geen gedrochten 
Zóó vreeslijk en zóó talloos in getal; 
't Hyrkaniesch woud en Afrikaas woestijnen 
Doen hier, zoo 't schijnt, hun gantsch gebroed verschijnen! 





{==120==} {>>pagina-aanduiding<<}

52.


Toch kan die macht van doodlijk wangediert' 
Den heldenmoed der Ridders niet versteenen. 
Zoodra Ubout de gulden roede zwiert, 
O wonder! is heel 't legioen verdwenen! 
Zóó dwarlen, als een enkle rukwind giert, 
De beelden, door den mist gevormd, daarhenen: 
Niets dat den loop der Ridders meer belet; 
De sneeuw-alleen vertraagt somtijds hun tred. 




53.


Maar sneeuw en ijs en klippen zijn doorstreden: 
Zij staan omhoog. Daar blaauwt de reinste lucht, 
Daar bloeit een vlakte, een zielverrukkend Eden, 
Doorwaassemd met een adem van genucht, 
Een gloed van liefde, een geur van lieflijkheden, 
Voortzwevende op het zuiderwindgezucht, 
Dat, hoe de loop der vluchtige uren wisselt, 
Nooit sluimerziek, op laauwe wiekjens ritselt. 




54.


Hier is nog nooit een neveltje' opgedoemd, 
Hier kan 't klimaat verkleumen noch verbranden; 
Nooit welfde zich een hemel, hoe beroemd, 
Zoo wolkloos om zoo heerlijke waranden. 
Hij geeft den velden gras, het gras gebloemt', 
Den bloemen geur, den boomen loofgyrlanden. 
Een prachtig slot aan d' oever van het meir 
Ziet blinkende op gebergte en zeën neêr. 




55.


Vermoeid in 't eind van 't klautren op de klippen, 
Zoekt nu ons paar een schaduwrijke laan. 
Bewondring doet hen vaak een kreet ontglippen, 
En dwingt hen soms een wijle stil te staan. 
Maar felle dorst verschroeit hun dorre lippen, 
En ziet! daar lokt een waterval hen aan: 
Eerst springt hij met een oorverdoovend klotsen 
In duizend bonte stralen van de rotsen; 





{==121==} {>>pagina-aanduiding<<}

56.


Dan gaârt hij tot één liefelijken stroom 
Zijn waatren saam', die nu in golfjens spelen, 
En murmlen door de schaduw, en hun zoom 
Aan wederszij' met koele kusjens streelen. 
Ze zijn zóó klaar, dat ge op den diepsten boôm 
De keitjens ziet, die glinstren als juweelen. 
Het weeke dons van 't moschig oeverkruid 
Noodt, tooverzoet, tot vriendlijk rusten uit. 




57.


‘Zie!’ zegt ons paar, ‘dat moet de bronwel wezen, 
Die laafnis liegt en lachend sterven doet! 
Nu kracht getoond! Het vreeslijkste is te vreezen, 
Zoo zelfbedwang ons leven niet behoedt! 
Hier is 't gevaar ten hoogsten top gerezen: 
Verachten wij 't Sirenenlied, hoe zoet!’ - 
Zoo gaan zij voort, tot waar het golfgewiegel 
Zich uitbreidt tot een breeden waterspiegel. 




58.


Een rijke disch staat aangericht in 't gras: 
De spijze geurt, de volle bekers gloeien. 
En ziet! twee nymfen baden in den plasch, 
En schateren en dartelen en stoeien. 
Zij zwemmen weg, en keeren, even ras, 
In wedstrijd met de golfjens die er vloeien. 
Zij duiken neêr, en rijzen naast elkaâr, 
En toonen 't hoofd en 't blanke schoudrenpaar. 




59.


Den Ridders, die het schouwspel nader treden, 
Ontroert het hart. De nymfen vluchten niet, 
Maar spelen voort, vol schalke aanvalligheden, 
Zoo vrij als of geen stervling haar bespiedt. 
Daar heft er een de poezle maagdenleden 
Tot aan den vollen boezem uit den vliet: 
Het waterfloers, door 't windtjen zacht bewogen, 
Onttrekt slechts half het oovrig schoon aan de oogen. 





{==122==} {>>pagina-aanduiding<<}

60.


Zóó steigert ook de Morgenster uit zee, 
Daar in heur glans de golfjens spelevaren; 
Zóó werd weleer de blonde Afrodité 
Geboren uit het blanke schuim der baren. 
De schoone rijst, en draagt de paarlen meê, 
Die drupplen uit het golvend blond der hairen; 
Nu blikt zij rond, en veinst, dat ze in 't verschiet 
Voor 't eerst en tot haar schrik de Ridders ziet. 




61.


Nu windt ze op eens de saamgesnoerde lokken 
Met schuchtre hand uit knoop en kronkel los: 
Nu sluieren de weelderige lokken 
De ivoren leên in gouden manteldosch. 
Wat schoonheên zijn aldus aan 't oog onttrokken! 
Toch schijnt ze ook zóó het beeldhouwwerk eens Gods, 
In 't golvend hair en 't water half verborgen, 
En schaamrood als de maagdelijke morgen. 




62.


Zij bloost en lacht, en door het rozenwaas 
Van blosjens, wordt het lachjen dubbel teder; 
Het purper gloeit door 't luchtig lokkengaas; 
Nu waagt ze een blik, dan slaat zij de oogjens neder; 
Zij spreekt - hoe zoet de Eöolsche harp weêrkaats', 
Geen snaarklank geeft den klank dier woorden weder - 
‘Heil!’ zingt ze, ‘heil, gij Tweetal, wie het lot 
Hierheen voert tot een waereld van genot! 




63.


Dit is de Poort der Aarde! Op al heur plagen 
Volgt hier de rust, de zaligende vreugd, 
Die vroeger reeds, in Onschulds gouden dagen, 
Het vrije hart der Menschheid heeft verheugd. 
Niet langer thands dat ruwe staal gedragen, 
Dat slechts van wraak en bloed en wonden heugt! 
Vrij moogt ge 't in de schaaûw den vrede wijden; 
Hier zult ge alleen in dienst der Liefde strijden. 





{==123==} {>>pagina-aanduiding<<}

64.


Het mollig gras, het moschbed, door de Min 
Gespreid, zal u een schooner kampplaats wezen. 
Wij voeren u naar onze Koningin, 
Om strijd door al heur zalig volk geprezen! 
Haar blik-alleen heeft heel een hemel in: 
Wel hem, die tot haar dienst is uitgelezen! 
Maar koelt vooraf uw brandend pelgrimszweet 
In 't frissche nat der golfjens! Drinkt en eet!’ - 




65.


Zóó spreekt die eene en de andre zet heur woorden, 
Door blik en wenk verhoogden nadruk bij: 
Dus slaat de voet bij teedre luitakkoorden, 
Nu snel, dan traag, de maat der melody. 
Maar 't Heldenpaar blijft koel en doof, al hoorden 
Hunne ooren nooit zoo zoete vleierij: 
Hen kan geen lach, geen lonk, geen list verwinnen; 
Hun hart is ijs, al blaken ook hun zinnen. 




66.


En dringt misschien de weelderige gloed 
Al dieper door, is ook hun hart gevangen, 
't Gezond verstand bestrijdt met mannenmoed 
In de ijzren borst het kiemende verlangen. 
De Nymfen zien hen gaan, maar zonder groet 
Of wederwoord of zelfs een blik te ontfangen; 
En tot heur spijt en woede dus gesmaad, 
Verbergen ze in de golven heur gelaat. 



{==124==} {>>pagina-aanduiding<<}





{==125==} {>>pagina-aanduiding<<}

Zestiende zang.


{==126==} {>>pagina-aanduiding<<}

Korte inhoud.

De beide Ridders dringen door tot de plaats, waar Reinout vertoeft. - Zij vervullen hem met schaamte en berouw, en halen hem over hen te volgen. - Armida poogt vergeefs hem met vele tranen en klachten te weêrhouden. - In de smart harer verlatenheid vernielt zij haar tooverslot; en brandend van wraak, ijlt zij met heur wagen de lucht door.



{==127==} {>>pagina-aanduiding<<}

Zestiende zang.

1.


Rond is dat rijk gebouw, dat in zijn wanden 
Een gaard bevat, die juist in 't midden ligt. 
Die hof beschaamt de bloeiendste waranden, 
Die ooit ontrolden voor 't verliefd gezicht. 
Hij is gebouwd door vlugge geestenhanden; 
Door geesten ook is 't labyrinth gesticht, 
Dat, slingrende in de vreemdste kronkelingen, 
De gaard beschermt voor 't plotsling binnendringen. 



2.


Het prachtpaleis biedt honderd poorten aan, 
Gedreven uit fijn zilver en bewogen 
Door hengselen van goud. De Ridders gaan 
Die hoofdpoort in, maar blijven opgetogen 
Bij 't kunstwerk van heur schoone beelden staan. 
Rijk is de stof, maar rijker in hunne oogen 
Is de arbeid nog - alleen de spraak ontbreekt, 
Toch is 't of elk tafreel in waarheid spreekt. 




3.


Daar zit Alcied bij 't snorrend spinnerokken 
Te snappen in Meöonsche vrouwendracht: 
De man, die hel en hemel wist te schokken, 
Draait nu het wiel; en - dartele Amor lacht! 
Zijn minnares schudt als uit spot de lokken, 
Daar zij vergeefs zijn knots te tillen tracht; 
Zij heeft zich met zijn leeuwenhuid omhangen, 
Die veel te ruw heur schouders schijnt te prangen. 





{==128==} {>>pagina-aanduiding<<}

4.


Wat verder golft een zee. De blaauwe vloed, 
Nu wit van schuim, doet al heur golven koken: 
Een krijgsvloot zeilt een andre te gemoet; 
De zwaarden schieten vuur, de fakkels rooken. 
Heel de oceaan vlamt van een gouden gloed: 
Heel Aktium is door Bellone ontstoken. 
Augustus voert vergramd den Romer aan; 
Antonius, Araab en Indiaan! 




5.


Als zwommen de cykladen op de baren, 
Als rolden daar gewiekte bergen voort, 
Zóó komen al die schepen aangevaren, 
En klampen met een schok elkaâr aan boord. 
Wat pijlenzwerm! wat toortsgloed! wat gevaren! 
De golven zijn gepurperd door den Moord. 
De zege dubt, wien zij de palm zal bieden - 
Daar schijnt op eens Kleopatra te vlieden! 




6.


Zij vliedt! Daar vliedt Antonius! Kan 't zijn? 
Heel 's waerelds schrik duldt, dat hem de angst verwinne? 
Hij vliedt niet, neen! zijn vlucht, zijn vrees is schijn: 
Hij volgt slechts haar die vliedt, zijn Koninginne! 
Zijn hart krimpt saam' van duizendvoude pijn, 
Van schaamte, en woede en - hopeloze minne. 
Nu slaat hij hier d' onzeekren zeekamp gâ, 
Dan staart hij ginds het vluchtend vaartuig na. 




7.


En verder! waar de Nijlstroomgolfjens schuren, 
Verborgen in de lommrige eenzaamheid, 
Vindt hij ook in zijn jongste levensuren 
In d' arm der schoone een zoeten troost bereid. - 
Zoo schittert dan met duizende figuren 
De zilvren hoofdpoort, die naar binnen leidt. 
De Ridders, half verzadigd van 't aanschouwen, 
Betreden nu den Doolhof vol vertrouwen. 





{==129==} {>>pagina-aanduiding<<}

8.


Zaagt ge immermeer de wondre wandling aan, 
Den dwaalloop van den bochtigen Meander, 
Die gaat en keert, nu voort naar d' oceaan, 
Dan rugwaart naar zijn eerste bron? ... Geen ander 
Is hier de loop dier wondre slingerpaân, 
Zich kronkelend en warrlend door elkander. 
Maar 't blad des Toovnaars geeft den Ridders hoop: 
't Ontvouwt het raadsel en ontwart den knoop. 




9.


Zoodra zij nu het labyrinth ontkomen, 
Daar bloeit en ruischt de wondre toovergaard. 
Wat meiren van kristal! Wat zilvren stroomen! 
Wat mengeling van bloemen en geblaârt, 
Geheuvelten en grotten, dichte boomen 
En diepe dalen, een verhemelde Aard! 
En, wat te meer bewondring moet verwekken, 
De Kunst, die alles vormde, is niet te ontdekken. 




10.


't Schijnt - zoo zijn Weelde en Eenvoud hier bijéén - 
Als had Natuur bij 't scheppen dezer dreven 
Uit scherts de Kunst, die volgster op haar schreên, 
Vooruit doen gaan om haar op zij' te streven. 
De lucht-zelfs, waar die duizend heerlijkheên 
In bloeien, is door toovermacht geweven. 
Geen vrucht ontbreekt, geen bloesem faalt hier ooit: 
Als de eene rijpt, is de andre weêr ontplooid. 




11.


De jonge vijg groeit naast de geele vijgen, 
Aan d' eigen stam en onder de eigen blaân: 
Dezelfde boom is aan dezelfde twijgen 
Met groene en gouden appelen belaân. 
De loten van den slanken wijnstok stijgen 
In 't zonnetjen, waar de open heuvels staan: 
Hier ziet ge, jong en teêr, de ranken kronklen. 
Ginds purperrood de volle druiven vonklen. 





{==130==} {>>pagina-aanduiding<<}

12.


Daar kweelt alom een bontgepluimde rij 
Van vogels in welluidende choralen. 
De Zefier lokt een zoete harmony 
Uit bosch en beek, die murmelt door de dalen: 
Zoolang de vogels zingen, luistert hij, 
Maar zwijgen zij, dan durft hij ademhalen, 
Dan fluistert hij het allerlaatst akkoord, 
En ruischt gelijk muziek der geesten voort. 




13.


Maar boven al die duizend vooglenheiren, 
Hoe blinkt daar ginds één enkle vogel uit! 
Wat purpren neb! Wat regenboog van veêren! 
Wat orgeltoon! Wat malsche tooverfluit! 
Maar neen! dat is geens vogels kwinkeleeren, - 
't Is menschenzang, 't is Englenstemgeluid. 
Terwijl hij zingt verstommen al de chooren: 
Geen Zefier, zelfs geen zuchtjen laat zich hooren. 




14.


‘Zie,’ zingt hij, ‘zie, in 't groene lustpriëel, 
Jonkvrouwlijk schoon het zedig Roosje' ontgloren, 
Ten halven nog verscholen in 't fluweel, 
Te schooner naar het minder wil bekoren! 
't Ontsluit den schoot, het schittert op den steel: 
Maar hoe! 't verbleekt? het kwijnt? het is verloren? 
Verloren is het oogelijn der jeugd, 
Eens aller maagden, aller minnaars vreugd! 




15.


Zóó sneeft, als zij den korten dag ziet sneven, 
De bloem der Min en valt ontbladerd neêr. 
De jeugd van 't jaar, de Lente, moog herleven, 
Ach, 's levens lent, de Jeugd, keert nimmer weêr. 
Plukt dan de Roos, om ze in de krans te weven! 
Straks daalt de nacht, en 't bloemtjen bloeit niet meer. 
Plukt dan de Roos der Liefde, nu de schoonen 
De liefde nog met wederliefde kroonen!’ 





{==131==} {>>pagina-aanduiding<<}

16.


Hij zwijgt. Daar valt de bonte zangrenschaar 
Luid schaatrend in, als om hem toe te juichen. 
Nu trekkebekt elk kirrend tortelpaar; 
't Zoekt al zijn gade; en zelfs de takken buigen 
Liefkozend neêr en strenglen door elkaâr. 
't Zijn bloemenkusjens wat de bietjens zuigen, 
En kusjens geeft het beekjen - één genucht, 
Één gloed van min, doortintelt aarde en lucht. 




17.


Te midden van zoo dartelende zangen, 
Wier minste noot van teêrheid overvliet, 
Treedt nu ons paar. Een vuurgloed kleurt hun wangen, 
Maar 't lokaas der verleiding vangt hen niet. 
Hun oog doordringt de donkre loovergangen; 
En ziet er - of verbeeldt zich dat het ziet! - 
Armide, in 't mosch onachtzaam neêrgezonken. 
En Tankred, aan heur zij', van liefde dronken! 




18.


Het koeltjen woelt heur malschen boezem bloot, 
Nu onder 't floers der lokken zacht bewogen. 
Een zilvrig waas bedaauwt het purperrood 
Der weelde, dat heur kaken heeft betogen. 
Geen maanlichtstraaltjen, dat in 't water schoot. 
Is teêrder dan de lach dier kwijnende oogen. 
Ze omstrengelt hem: zij zien elkander aan 
Met blikken, die de gantsche ziel verstaan. 




19.


Zij neigt het hoofd; en met de rozentippen 
Van 't mondtjen, waar het wordend kusjen beeft. 
Beroert zij nú zijne oogen, dán zijn lippen, 
Tot straks zijn mond welsprekend andwoord geeft. 
't Is of zijn ziel zijn boezem zal ontglippen, 
En gloeiende in heur boezem overzweeft. 
De Ridders staan, beschaduwd door de blaâren, 
Dit schouwspel verontwaardigd aan te staren. 





{==132==} {>>pagina-aanduiding<<}

20.


De minnaar draagt - vreemdsoortig schild, voorwaar! - 
Een blinkend glas, verblindend glad gewreven. 
Zij wenkt; en hij, gewijde aan 't hoogaltaar 
Der Liefde, houdt de glasschijf opgeheven. 
Zij zoekt haar eigen beeld - hij zoekt slechts haar: 
Hij is haar levensvreugd - zij is zijn leven. 
Haar spiegel is het glinstrend kristallijn, 
Terwijl heur oogjens hem tot spiegels zijn. 




21.


De minnares is op heur macht hoovaardig; 
De minnaar, op zijn zoete slavernij. 
‘Ach!’ zucht hij, ‘wend die blikken, zoo zachtaardig, 
Zoo zaligend, mijn Engel! wend ze op mij! 
Die spiegel is zoo hoog een gunst onwaardig: 
Hij biedt een flaauwe, ontrouwe schilderij. 
Mijn oog, mijn hart, zoo trouw, zoo warm, zoo teder, 
Kaatst heel uw beeld en al uw wondren weder! 




22.


O, ware althands het voorrecht u bedeeld, 
Den blos te zien, die tintelt op uw wangen, 
't Bezielend licht, dat in uw oogjens speelt, 
Gij zoudt verrukt aan eigen schoonheid hangen! 
Geen kristallijn weêrkaatst uw englenbeeld, 
Geen glas kan heel een Paradijs omvangen! 
Uw spiegel is de blaauwe hemeltrans, 
't Gestarnte-alleen hergeeft uw tooverglans!’ 




23.


Armida hoort heur schoonheid lachend roemen; 
En snoert terwijl om 't voorhoofd van albast, 
In vlecht en krul, te veel om op te noemen, 
De weelderig verwarde lokken vast; 
En elke tres doorstrengelt zij met bloemen, 
Die schittren als email in goud gekast. 
Zij strijkt het halsfloers glad, en dekt heur boezem, 
Een roosjen parende aan zijn leliebloesem. 





{==133==} {>>pagina-aanduiding<<}

24.


Geen paauw, wiens staart met oogen is bestrooid, 
Geen Iris, die, met kleuren overgoten, 
Heur sluier op de regenwolk ontplooit, 
Heeft ooit zoo trots heur eigen pracht genoten. 
Toch is het schoonst' wat schoone Armide tooit. 
Heur gordelriem, die nimmer wordt ontsloten: 
Een wonderschepping van heur tooverstaf, 
Die aan het lichaamloze een lichaam gaf. 




25.


Verliefde spijt en droeve minneklachtjens, 
Verlegen schaamte en tergende overmoed, 
Bezielde fluisterwoordtjens, traantjens, lachjens, 
Omhelzingen en kusjens, hemelzoet, 
Dit al wist zij te mengelen en zachtjens 
Te smelten bij een zilvren fakkelgloed. 
Uit zulk een stof, nog nimmer uitgevonden, 
Spon zij den riem, om 't slanke lijf gewonden. 




26.


Ze is eindlijk met heur dartlen tooi gereed, 
En kust heur Lief vaarwel: daar ze elken morgen 
Vele uren aan haar tooverkunst besteedt, 
Verdiept in ondernemingen en zorgen. 
't Is hem verboôn te volgen, en hij weet 
Niet eens wat cel zijn dierbre houdt verborgen. 
Hij doolt alleen, in schaduw van 't geboomt, 
Terwijl hij dweepend van heur weêrkomst droomt. 




27.


Maar als het uur der minnaars en der dieven 
Den sluier werpt op 's hemels aangezicht, 
Hereent de gaard de juichende gelieven, 
Bij 't wenken van 't vertrouwlijk starrenlicht. 
Thands - moog' haar ook het daaglijksch afscheid grieven - 
Spoedt zich op nieuw Armide tot heur plicht; 
En 't Ridderpaar, van 't prachtig staal omtogen, 
Staat onverwachts voor Reinouts pinkende oogen. 





{==134==} {>>pagina-aanduiding<<}

28.


Gelijk een ros, ontsnapt aan 't oorlogswoên, 
Den druk ontwend der gouden riddersporen, 
Ronddartelt door het mollig klavergroen, 
In lediggang en mingenot verloren; 
Maar plotseling op 't klinken der klaroen, 
De manen schudt, een luid gebriesch doet hooren, 
Zijn meester zoekt, hem in den zadel wiegt, 
En dreigend zijn bedreigers tegenvliegt: 




29.


Zóó Reinout, zóó de jongling ook, toen 't gloeien 
Der wapenen hem bliksemde in het oog: 
Hoe lang hij ook in weelderige boeien, 
Door lust bedwelmd, den moeden schedel boog, 
Die staalglans doet den ouden vuurstroom vloeien, 
Die met zijn bloed hem eens door de aadren vloog; 
En eer de ontroerde lippen zich bewegen, 
Blinkt Ubouts diamanten schild hem tegen. 




30.


Hij slaat den blik op 't glinstrend oorlogsschild, 
Hij ziet zijn beeld, zijn gladde meisjenswangen, 
De pronksels, aan zijn laffen tooi verspild, 
Zijn lokkig hair, waar de amberdruppels hangen, 
En 't wapentuig, dat aan zijn zijde trilt, 
Den spiegel, die het kruiszwaard heeft vervangen, 
Het kruiszwaard, dat, met bloemen overdekt, 
Aan gindschen tak den wind tot speeltuig strekt. 




31.


Gelijk een man, wien droom bij droom bezwaren, 
In 't eind den slaap ontworstelt, die hem bindt: 
Dus Reinout, die, bij 't op zijn beeltnis staren 
(Hij staart niet lang!) op eens zich-zelv' hervindt. 
Een rilling is zijn leden doorgevaren; 
Hij sluit het oog, als door den schrik verblind. 
O, kon hij in de vlammen, in de kuilen 
Van aarde of zee, elk menschlijk oog ontschuilen! 





{==135==} {>>pagina-aanduiding<<}

32.


Nu spreekt Ubout: ‘Heel Azië en Euroop 
Zijn opgewekt. Wie lauweren wil rapen, 
Wie Christus eert als lichtstar zijner hoop, 
Staat bij Zijn vaan in Syrië onder 't wapen. 
En, Bertholds zoon! gij staakt uw heldenloop? 
Gij-enkel kunt in d' arm der luiheid slapen? 
De waereld beeft zoo ver men hoort of ziet, 
Gij, meisjensridder, ziet of hoort het niet! 




33.


Wat looden slaap, wat schijndood boeit uw krachten? 
Wat lafheid dooft uw heilgen boezemgloed? 
Zie, hoe Buljon, heel 't heir, heel de aarde, u wachten! 
U wuift Fortuin den palmtak te gemoet. 
Gij, kampioen der hooge Hemelmachten! 
Voleind uw taak! Het giftig slanggebroed, 
Dat vaak reeds van uw glorie heeft geduizeld, 
Moet eindlijk met een laatsten slag vergruizeld!’ - 




34.


Hij sprak. Daar staat de fiere jongeling 
Ontroerd, geschokt, en met een spraakloos hijgen: 
Tot straks de schaamte in gramschap overging, 
In gramschap, die 't gezond verstand doet zwijgen; 
Maar 't gloeiend rood, dat zijn gelaat beving, 
Verdwijnt, terwijl er eedler blosjens stijgen. 
Hij werpt met smaad zijn bonten pronk ter zij', 
De teekens zijner laffe slavernij! 




35.


Hij haast zich door de wulpsche tooverdalen, 
Hij spoedt zich reeds door 't kronklend prachtgebouw. 
Intusschen vindt Armida bij heur zalen 
Den Draak gedood. De sidderende vrouw 
Blijft aarzlend staan. Zou haar de vrees doen dwalen? 
Kán 't waar zijn? Ja! Hij vlucht! hij is ontrouw! 
Zij ziet hem ginds - o pijnlijkste aller slagen! - 
Heur rijk ontvliên als of hem vleuglen dragen. 





{==136==} {>>pagina-aanduiding<<}

36.


‘Wáár, wreedaard!’ wil ze roepen, ‘vlucht gij heen?’ 
Maar ach! heur keel is toegeschroefd van smarte; 
En 't pijnlijk woord valt, koud gelijk een steen, 
Met kracht terug op haar gebroken harte. 
Dáár vlieden heur gewaande zaligheên, 
En de arm verlamt, die Hel en Hemel tartte! 
Zij ziet het, zij gevoelt het: geen geweld 
Weêrhoudt heur prooi - hij is den strik ontsneld! 




37.


Bezweeringen, godloze lasteringen, 
Door heksen uit Thessaliën bedacht, 
Die starren in heur hemelloop bedwingen, 
En schimmen dagen uit den kerkernacht, 
Zij kent ze, zij beproeft ze, en trekt heur kringen; - 
Vergeefs! de Hel blijft spraakloos bij heur klacht. 
Zoo heeft haar dan de Tooverkunst bedrogen! 
Welaan! beproev' de Schoonheid haar vermogen! 




38.


Zij snelt hem na; zij vraagt naar roem noch eer: 
Is zij dat wel, die zag en triomfeerde, 
Waar zij verscheen? die met één blik weleer 
Het groot gebied van Venus' zoon regeerde? 
Die, machtig maar hoogmoedig evenzeer, 
Zich minnen liet en zelf - de Min trotseerde? 
Alleen zich-zelf behaagde, en met een lach 
De werking van heur blik bij andren zag? 




39.


Verlaten nu, verworpen en verloren, 
IJlt zij hem na, die vluchtend haar verraadt. 
Nog wil zij door heur tranen hem bekoren, 
Die in den glans der lachjens haar versmaadt. 
Daar vliegt ze voort, langs klippen, dicht bevroren, 
Met voetjens, rozig als de dageraad. 
Zij voelt het niet: zij voelt slechts angst en rouwe; 
Bij d' oever eerst bereikt zij d' ongetrouwe. 





{==137==} {>>pagina-aanduiding<<}

40.


‘Gij,’ snikt ze, ‘neemt de helft mijns levens me af, 
En laat mij de andre! Ach, wil die twee niet scheiden! 
Één zijn ze! Gun ze mij! Of - delf ze een graf! 
Moet ik-alleen mij tot den dood bereiden? 
Toef dan tot ik mijn laatsten groet u gaf 
In tranen - niet in kussen: die verbeiden 
U elders. Hoe? Lafhartige, gij vliedt? 
Die vluchten kon, kan weigren. Vrees dan niet!’ - 




41.


‘“Heer,”’ liet Ubout zich hooren: ‘“gij moogt wachten: 
Verhoor heur beê, ontfang heur afscheidsgroet! 
Zij nadert met verleidelijke klachten, 
Te schooner door heur teedren tranenvloed. 
Weêrstaat gij haar, dan hebt gij reuzenkrachten, 
Dan is er niets, dat u bezwijken doet. 
Dus wordt de Rede, in tweestrijd met de zinnen 
Gelouterd en gehard tot overwinnen!”’ - 




42.


De Ridder staat; en na een korte poos, 
Haalt zij hem in met nokkend boezemhijgen. 
Heur wangen dekt het leliewit des doods, 
Toch doet de smart te meer heur schoonheid stijgen. 
Zij blikt hem tot in 't hart, maar sprakeloos, 
't Zij Toorn of List of Vreeze haar doet zwijgen. 
Hij-zelf blikt haar niet aan: of zoo hij 't waagt, 
't Is zijdelings, verlegen en gejaagd. 




43.


Gelijk als zich een zanger zal doen hooren, 
Wiens hemelsch lied de ontroerde harten dwingt, 
Zijn kunst vooraf de harten lokt in de ooren, 
Door 't lieflijk voorspel, dat hij zachtkens zingt: 
Zóó neemt ook zij, wat smarten haar doorboren, 
Heur kunst te baat, die door de zielen dringt, 
En zuchtjens, die heur volle borst ontglippen, 
Bereiden 't woord, dat ademt op heur lippen. 





{==138==} {>>pagina-aanduiding<<}

44.


Zij spreekt in 't eind: ‘Ai, bind uw wrevel in! 
Ik kom u niet als minnaresse smeeken: 
Ik wás het eens.... Veracht gij thands mijn min, 
Kan zelfs de erinnring u in woede ontsteken, 
O, geef mij dan gehoor als vijandin! 
De Rechter toch vergunt zijn offer 't spreken. 
Vergun het haar, die machtloos voor u staat; 
't Behoeft u niets te kosten van uw haat! 




45.


Kan u die haat oprechte vreugd bereiden, 
Ik roof ze u niet: geniet heur bittre gal! 
't Is billijk, zegt ge, ik wil u niet misleiden, 
'k Heb ook gehaat, uw volk, u bovenal! 
Met al de wraak van een geboren Heiden, 
Beraamde ik meê der Christnen wissen val. 
'k Heb u vervolgd, aan al uw strijdgenooten 
Ontlokt, en hier in ballingschap gesloten! 




46.


En voeg hier bij, als toppunt mijner schuld 
En uwer schand, ik was 't die u verblindde, 
En met mijn eigen hartstocht heb vervuld. 
Voorwaar! wel snood, wel schuldig is de ontzinde, 
Die, liefdevol, den kus der liefde duldt, 
En, krank van min, zich klemt aan heur beminde: 
Die, wat ze als loon aan duizenden onthield, 
Één enklen geeft, daar ze aan zijn voeten knielt! 




47.


Zijn dat dan nu mijne ongerechtigheden, 
Heeft tegen u mijn teêrheid zóó misdaan, 
Zoo ga dan heen! vlied dit verloren Eden, 
Waar gij nog straks een hemel op zaagt gaan! 
Ga, klief de zee! gewaakt! gezwoegd! gestreden! 
Vernietig onze godsdienst! 'k Drijf u aan.... 
Wat zeg ik, onze? Ach, langer niet de mijne, 
Wreede Afgod, bij wiens outer ik verkwijne! 





{==139==} {>>pagina-aanduiding<<}

48.


O, gun me alleen, dat ik u volgen moog'! 
Die bede wordt geen vijand afgeslagen: 
De roover houdt zijn eigen roof in 't oog, 
En zonder buit geen trotsche gloriewagen. 
Mijn keten ook past aan uw zegeboog, 
Een nieuwe palm zult ge in uw lauwren dragen, 
Als gij veracht die u verachtte, en ik 
In 't slavenjuk moet beven voor uw blik! 




49.


In 't slavenjuk! O, weg dan met die lokken, 
Die gij veracht. Het onbarmhartig mes 
Besnoei ze! Ook dit fluweel moet uitgetrokken: 
Het voegt niet aan een lage dienaress'! 
De slachting woede - ik volg u onverschrokken; 
De storm rammei - 'k spring naast u in de bres! 
'k Zal onvermoeibaar u ter zijde rennen, 
Uw lansen dragen en uw paarden mennen! 




50.


'k Ben wat gij eischt, uw schildknaap of uw schild! 
Mijn laatste snik zal u-alleen behooren: 
Eer ooit een zwaard uw kostlijk bloed verspilt, 
Zal 't door mijn hals, mijn blooten boezem, boren! 
Neen! geen barbaar zoo gruwlijk of zoo wild, 
Die u niet spaart, als hij mijn stem zal hooren, 
Die 't wrekend staal niet ijlings vallen laat, 
Ter liefde van een schoonheid, die gij - smaadt! 




51.


Ellendige, ach! ik bouw nog op 't vermogen 
Van schoonheid, die bedroog gelijk een droom? ...’ 
Zij kan niet meer: daar barsten uit heur oogen 
De tranen in een onweêrhoudbren stroom. 
Daar grijpt zij, als een smeekeling gebogen, 
Al bevend naar zijn hand, zijn mantelzoom - 
Hij wijkt, hij houdt - wèl die zich-zelv' verwinnen! - 
De Liefde buiten en zijn tranen binnen. 





{==140==} {>>pagina-aanduiding<<}

52.


Waar 't koud Verstand de vlammen van de Min 
Heeft uitgedoofd, baat geen sirenenzingen: 
De Deernis slechts, haar kuischer gezellin, 
Kan in haar plaats den boezem binnendringen. 
Heel Reinouts hart neemt zij verteedrende in, 
Zoo dat hij naauw zijn tranen kan bedwingen. 
Toch blijft hij meester van zijn zielsgevoel, 
En, diep geroerd, schijnt hij uitwendig koel. 




53.


Hij spreekt: ‘Armide, ik deel van harte uw lijden. 
O kon ik van die zoete razernij, 
Die u vervoert, uw kranke ziel bevrijden! 
Niet haatlijk, niet verachtlijk zijt ge mij! 
'k Vergeef u gaarne, en wil met u niet strijden, 
Ik dreig u niet met dood of slavernij. 
Gij dwaalde - och, of uw dwalingen u rouwden! - 
In liefde en haat wist gij geen maat te houden. 




54.


Maar menschlijk is die schuld en algemeen! 
Uw land, uw kunne, uw jeugd stemt tot vergeven! 
Ik over u het vonnis strijken? Neen! 
'k Vraag ook genade - ik heb als gij misdreven! 
En, o geloof me! in vreugde en tegenheên 
Blijft in mijn ziel uw dierbre beeltnis leven! 
'k Wil overal uw Ridder zijn, waar niet 
Mijne eer, 't Geloof, en de Oorlog dat verbiedt! 




55.


Ach, dat we ons nooit der dwaasheid meer verslaven! 
Betreur met mij een bitterzoeten waan! 
Blijve onze schande in de eenzaamheid begraven! 
Moge in uw hart de erinring zelfs vergaan! 
Nooit moet Euroop, nooit moeten 's waerelds braven 
Het minste van mijn nederlaag verstaan: 
Ik wil niet, dat de volgende geslachten 
Uw Vorstijk bloed, uw deugd, uw schoon verachten! 





{==141==} {>>pagina-aanduiding<<}

56.


Blijf hier in vrede! Ik ga: gij volgt mij niet: 
Hij die mij leidt, verbiedt het. Blijf in vrede! 
Of, ducht gij hier den nasmaak van 't verdriet, 
Verreis! en - trekk' Gods aanschijn met u mede!’ 
Armide beeft zoolang hij spreekt, en ziet 
Onrustig rond en luistert naar geen rede. 
Heur voorhoofd fronst, heur oogen staan in gloed; 
Daar berst zij los, verbijsterd en verwoed: 




57.


‘Neen! geen Sophie dankt gij uw levensdagen! 
Geen Este, neen! op wien ge als vader boogt! 
U heeft de zee geteeld, de rots gedragen, 
Eene Afrikaansche tijgerin gezoogd! 
Wat vlei ik nog? Heeft hij bij al mijn klagen 
Een zucht geslaakt, een enklen traan gedroogd? 
Gaf de onmensch, die mij wegwierp uit zijne armen, 
Een éénig blijk van menschelijk erbarmen? 




58.


Wat andwoord zijner waardig, hem geboôn? 
Hij is bereid voor mij een lans te breken, 
En - kiest de vlucht! Hij doodt mij, en - hoe schoon! - 
Hij wil zich op zijn vijandin niet wreken! 
Wat wijze raad! en op wat kuischen toon 
Xenokrates van liefde weet te preêken! ... 
O Goden, gij verschoont zulk slangenzaad, 
Terwijl uw bliksem in uw tempels slaat? 




59.


Ga, wreedaart, ga! Wat zou me uw vrede baten? 
Behoud dien zelf! Verbreek uwe eeden, ga! 
Toch zal mijn schim u nimmermeer verlaten, 
Als straks de dood mij windelt in de wâ. 
'k Heb teêr bemind en vurig zal ik haten; 
'k Volg, schuiflende als een Eumenide, u na. 
En als het Lot door zeën en orkanen 
U heendraagt en doet strijden bij uw vanen: 





{==142==} {>>pagina-aanduiding<<}

60.


Dan, krank, gewond, naast lijken uitgestrekt, 
Zult gij, Barbaar! mij al uw schuld betalen! 
Reeds hoor ik u, met rookend bloed bevlekt, 
Armidaas naam al stervende herhalen!’ - 
Zij eindigt niet: een aaklig floers bedekt 
Dat oogenpaar, straks tintelend van stralen; 
Een ijskoud zweet vloeit langs heur leden neêr, 
Zij zijgt ter aard; en ziet, hoort, voelt niet meer. 




61.


Gij ziet niet meer, Armide! en onbewogen 
Wordt u door 't Lot een laatste troost ontzeid. 
Sla de oogen op! Wilt ge in uws vijands oogen 
Dien traan niet zien, zoo bitterlijk geschreid? 
Och, hoordet gij dien zucht, zijn hart ontvlogen, 
In 't lijden-zelf genoot gij zaligheid! 
Hij geeft al wat hij kan - O, mocht ge 't weten! - 
Hij schreit! hij schreit! zijn hart is opgereten. 




62.


Wat zal hij doen? Zal hij in 't dorre zand 
Haar laten, op den grens van dood en leven? 
De deernis slaat zijn wanklen voet in band, 
Toch wordt hij door den nooddwang voortgedreven. 
Hij gaat. De wind speelt blazende in het want; 
De Jonkvrouw wenkt aan 't roer: heur lokken zweven 
Als golvend goud: het scheepjen snelt daarheen: 
Hij blikt terug naar 't strand, maar - 't strand verdween! 




63.


Armide ontwaakt en hoort de branding zieden, 
Maar 't eenzaam strand is stom en levenloos. 
‘Zoo vlood hij dan!’ dus snikt ze, ‘en hij kón vlieden! 
Hij liet mij hier, bijna de prooi des doods! 
Hij weigerde me een laatste hulp te bieden! 
Koel ging hij heen, ijskoud - en voor altoos! 
En 'k min hem nog, die 't hart mij heeft gebroken? 
En 'k zit hier neêr, in tranen, ongewroken? 





{==143==} {>>pagina-aanduiding<<}

64.


Wat baten mij mijn tranen? Heeft mijn smart 
Geen wapens meer? Hij valt mij toch in handen, 
Al zat hij achter 's Hemels poort verspard, 
Al sloot de Hel hem in hare ingewanden! 
Ik vind hem reeds, ik grijp hem! 'k ruk het hart 
Hem uit de borst en scheur het met de tanden. 
Hoe wreed hij zij, ik wil zijn wreedheid nog 
Beschamen - ach! waarheen? wat raze ik toch? 




65.


Rampzaalge Armide! O, toen gij 't eerst in boeien 
Dien wreedaard hieldt, toen was uw wreedheid plicht: 
't Is nu te laat; al voelt ge uw gramschap gloeien, 
De schuldige is ontvloden aan 't gericht! 
Toch ruste ik niet eer ik zijn bloed zie vloeien: 
Nog is mijn laatste hope niet gezwicht! 
O mijn versmade schoonheid! U ontbreken 
Geen krachten: gij, gekrenkte, zult mij wreken! 




66.


Mijn schoonheid valt den heldenzoon ten deel, 
Die mij op 't hoofd des vluchtlings zal onthalen! 
O mijn roemruchte aanbidders! eisch ik veel, 
Te hooger ook zal dan de lauwer stralen. 
Mijn schoot, mijn goud, mijn vorstlijk lustkasteel, 
Zietdaar waar ik mijn wraak meê zal betalen! 
Als niemant mij begeert voor zulk een loon, 
Wat dan, Natuur! baat mij uw nutloos schoon? 




67.


Rampzalig schoon! gij schijngoed! ga verloren! 
'k Walg van mijn kroon, van al mijn kostbaarheên, 
Van 't leven-zelf! O, ware ik nooit geboren! 
Wat mij doet leven, is de wraak-alleen!’ - 
Zoo doet heur stem zich afgebroken hooren; 
Ze ontwijkt het strand met wankelende schreên: 
Het vliegend hair, heur blos, heur rollende oogen, 
't Verraadt te wel, wat drift haar heeft bewogen! 





{==144==} {>>pagina-aanduiding<<}

68.


Zij keert in 't slot, en met een schrikbren kreet 
Daagt ze uit de Hel driehonderd gruwelgoden; 
Nu eens bedekt een donker nevelkleed 
Den hemel, en de zon is weggevloden. 
't Gebergte schudt; het joelt door kloof en spleet, 
Als rees het schimmenrijk met al zijn dooden; 
De gantsche Hel ontroert. Gesis, gesteen, 
Gebas, gebrul, krijscht in 't paleis dooréén. 




69.


Een floers, zoo zwart als nooit de nacht doet dalen, 
Omringt het slot met tastbre duisternis. 
Alleen weêrblinkt en blikkert enkle malen 
Het schijnsel van een rosse bliksemflits. 
Nu deinst de nacht - met bleekbestorven stralen 
Herrijst de zon: - nog is de lucht niet frisch. 
Maar 't wonderslot wordt nergends meer gevonden; 
Niets wijst den plek zelfs, waar de muren stonden. 




70.


Gelijk somtijds bij 't grillig wolkgezweef 
Kasteelen in de hooge lucht verschijnen, 
Die straks de wind gedaantloos henendreef; 
Gelijk de wondren van een droom verdwijnen: 
Zóó is 't paleis versmolten. Wat er bleef, 
Is sneeuw en ijs, zijn naakte rotswoestijnen. 
Armida stijgt heur wagen in, en vaart 
Op de oude wijz' in stormrid hemelwaart. 




71.


Zij klieft d' orkaan, zij suizelt door de wolken, 
De starren stuiven op als dwarrlend zand. 
Diep onder haar ziet ze onbekende volken, 
Een andre pool met menig bochtig strand. 
Daar rijzen Herkles' zuilen uit de kolken: 
Ver achter haar ligt Spanje en 't Moorenland. 
Steeds rent zij voort, ver boven wind en baren, 
Tot Syriën zijne oevers laat ontwaren. 





{==145==} {>>pagina-aanduiding<<}

72.


Zij ijlt niet naar Damaskus: zij begroet 
Heur erfgrond niet, haar trots en lust te voren! 
Zij zoekt het oord, waar uit den sombren vloed 
Heur burch verrijst met menig sterken toren. 
Ze ontwijkt er schuw haar trouwen Joffrenstoet 
En sluit zich op, in de eenzaamheid verloren: 
Dáár wordt heur ziel door twijfeling gedrukt, 
Tot voor de wraak de laatste schaamte bukt. 




73.


‘'k Ga,’ spreekt zij, ‘eer de Egyptenaar zijn heiren 
In aantocht brengt. De gloed waarvan ik blaak, 
Zal mij de kunst der zelfherschepping leeren, 
En elke list der vindingrijke wraak. 
'k Wil wondren doen, 'k wil boog en zwaard hanteeren, 
De machtigsten verbinden aan mijn zaak. 
Zoo ik maar half mijn grimmigheid mag boeten, 
Treed ik gevoel en eerbaarheid met voeten! 




74.


Verwijt mij niets, o gij, mijn Voogd en Oom! 
Uw eigen kruin zoudt gij met vloek beladen. 
Verwoester van mijn blijden jonkheidsdroom, 
Gij dreeft mij tot onvrouwelijke daden! 
Ge ontnaamt mijn ziel heur maagdelijken schroom, 
En stiet mij uit op booze slingerpaden. 
Wat ik misdeed uit liefde - uit wraak misdoe, 
't Is al úw werk, ú reken ik het toe!’ 




75.


Zij spreekt, en roept heur ridders en jonkvrouwen, 
Heur paadjes en heur slaven, bij elkaâr; 
En weet een pracht en heerlijkheid te ontvouwen, 
Als of heur kroon een halve waereld waar'. 
Voort! gaat het nu, door bosschen en landouwen, 
Bij dag, bij nacht, met heel heur weidsche schaar. 
Tot ze eindelijk bij Gazaas hooge wallen 
Den krijgsklank van 't Egyptiesch Kamp hoort schallen. 



{==146==} {>>pagina-aanduiding<<}





{==147==} {>>pagina-aanduiding<<}

Zeventiende zang.


{==148==} {>>pagina-aanduiding<<}

Korte inhoud.

De Sultan van Egypten houdt wapenschouw over zijne krijgsmacht, die hij daarop aanvoert tegen de Christenen. - Armida laat zich opnemen in des Sultans leger. - Reinout aanvaardt het schild, waarop de heldendaden zijner voorvaderen gegraveerd zijn; en keert behouden terug in het Christen Kamp.



{==149==} {>>pagina-aanduiding<<}

Zeventiende zang.

1.


Dat Gaza, op den grens der Palestijnen, 
Ligt dicht nabij Pelusium aan 't strand; 
Omgeven van oneindige woestijnen, 
Geblakerd van den fellen zonnebrand, 
Die menigmaal verbolgen zeën schijnen, 
Als 't onweêr woedt in 't opgestoven zand. 
Dan dwalen vaak de moede karavanen 
Door wolken stof, gegeesseld door de orkanen! 



2.


Egyptens Vorst had, menig jaar geleên, 
Die grensstad aan der Franken macht ontnomen, 
En daar zij hem recht wèlgelegen scheen 
Voor 't plan, waarvan de heerschzucht hem deed droomen, 
Bracht hij zijn throon uit Memphis' schoot hierheen, 
En zamelde aan deez' onafzienbre zoomen 
Een leger, aan een sprinkhaanwolk gelijk, 
Gedagvaard uit alle oorden van het rijk. 




3.


Thands, Muze! doe de koopren snaren schallen, 
En noem mij, op den maatklank uwer luit, 
Des Heerschers Bondgenooten en Vazallen! 
Welke Edelen en Vorsten zond het Zuid, 
Welke Oversten van honderdduizendtallen 
Heel 't Oosten, op Egyptens roepstem, uit? 
Gij-enkel kunt de legioenen tellen 
Der waereldhelft, die hier te wapen snellen! 





{==150==} {>>pagina-aanduiding<<}

4.


Toen Mitzraïm den Griekschen dwang ontvloôn 
En van geloof veranderd was, fondeerde 
Aldaar een Neef van Mohameth den throon, 
Die Kalif heette en glorievol regeerde. 
Sints dragen ook al de erven van zijn kroon 
Denzelfden naam, dien vóór- en nazaat eerde. 
Zóó had de Nijl zijn Ptolomeën; zóó, 
Zijn vorstenreeks, begroet als Pharaö. 




5.


Gevleugeld snelde een tal van jaren henen; 
Egypten werd met Aziën vergroot 
En Libyën, van Apis en Cyrenen 
Tot Syriën. Ook breidde zich zijn schoot 
Inwendig uit tot boven 't oud Syënen, 
Zoover de Nijl langs welige oevers vloot, 
Van 't barre zand, in welks ongastvrije oorden 
Geen stervling woont, tot aan des Eufraats boorden. 




6.


Dat Rijk begrenst aan rechte en slinke zij' 
Het geurenland der weeldrige Arabieren, 
En 't Roode Meir - ja, 't reikt die zee voorbij, 
Tot hoog in 't Oost. Zijn schatten doen het tieren; 
Maar meerder nog de wijze heerschappij 
Zijns Kalifs, wien de schoonste deugden sieren: 
Die maken hem, die koningsstaf en zwaard 
Met roem vereent, het purper dubbel waard. 




7.


Hij heeft den Turk, hij heeft den Pers bestreden; 
Hij greep hen aan, of stond hun aanval door: 
Verloor of won; steeds groot in tegenheden, 
En 't grootste zelfs waar hij het meest verloor. 
De grijsheid boog zijne uitgediende leden, 
Zijn voet verliet het bloedig heldenspoor. 
Toch blijft altijd met onverzwakte krachten 
Zijn heldengeest naar macht en glorie trachten. 





{==151==} {>>pagina-aanduiding<<}

8.


Hij oorloogt door zijn trouwe dienaars voort, 
Zóó jeugdig in zijn willen en gedragen, 
Of 't staatsgebouw, dat hij als pijler schoort, 
Niets zwaarder woog door 't wegen zijner dagen. 
Heel Afrika volgt bevende zijn woord, 
Heel Indiën blijft naar zijn gunsten jagen: 
Zij brengen volk en waapnen, overvloed 
Van proviant en goud, aan 's Heerschers voet. 




9.


Zoo zamelt hij zijn macht van alle zijden, 
Of liever, spoort zijn reeds vergaârde macht, 
Om 't nieuwe Rijk der Franken te bestrijden, 
Dat dreigend wordt door d' aanwas zijner kracht. 
Nog schittert, bij Armidaas binnenrijden, 
De wapenschouw in luistervolle pracht: 
Een open plein, niet ver van Gazaas toren, 
Was tot het weidsch verzamelpunt verkoren. 




10.


De Koning drukt een hoogen throon: de trap 
Van blank ivoor telt meer dan honderd treden; 
Daarboven welft een zilvren hemelkap; 
De kussens zijn met goud en kostbaarheden 
Doorweven; al wat kunst en koopmanschap 
Uitstekendst kent, prijkt schittrende aan zijn leden; 
En 't lijnwaad, dat den glans van sneeuw verdooft, 
Omkronkelt als een diadeem zijn hoofd. 




11.


De staf wordt door zijn rechterhand bewogen; 
Eerwaardig golft zijn witte baard ter neêr; 
Nog gloeit het vuur der jonkheid uit die oogen, 
Zoo helder als een wolkeloze sfeer. 
Hem siert de kroon van koninklijk vermogen, 
De zilverkrans der jaren evenzeer: 
Zóó zou Apel een Jupiter ons malen, 
Maar Jupiter, omringd van bliksemstralen! 





{==152==} {>>pagina-aanduiding<<}

12.


En rechts en links der achtbre Majesteit 
Staan eerbiedvol twee hooge krijgssatrapen. 
De een, in wiens vuist een zwaard zijn glansen spreidt, 
Schijnt tot heraut van 't Heilig Recht geschapen. 
't Groot Zegel toont des andren waardigheid. 
De een voert als Hoofd der Oorlogsmacht het wapen; 
De tweede draagt, als Leider van den Raad, 
De inwendige belangen van den Staat. 




13.


Een lijfwacht van reusachtige Cirkassen 
Staat aan den voet des throons in dubble rij: 
Zij zijn voorzien van spiessen en kurassen, 
En dreigend hangt het kromzwaard aan hun zij'. 
Zóó throont de Vorst; en op zijn wenken passen 
Miljoenen, die zijn wijze heerschappij 
Aanbidden. Hoort! hoe al die troepen juichen! 
Ziet! hoe voor hem banier en vendel buigen! 




14.


Eerst naadren, met Egyptens machtig heir, 
Vier oversten. Twee hunner zijn verkoren 
In 't Boven-, twee in 't Lager Land, weleer 
Uit vruchtbaar slib van d' ouden Nijl geboren, 
Dat, opgehoopt, de zeegolf meer en meer 
Deed wijken, straks bevrucht door 't zonnegloren. 
Zoo wies Egypte, en menig akker ruischt, 
Waar 't scheepsvolk eens de baren heeft doorkruist. 




15.


De voorsten zijn geboortig uit de streken 
Van de Alexanderstad en 't Westerstrand: 
Hen voert Arasp, een krijgsheld, onbezweken 
In 't veld, niet door de spierkracht zijner hand 
Maar door een geest, volleerd in alle treken 
En bochten van 't berekenend verstand. 
Vermetelheid en sluwheid paart hij samen; 
In listigheid zou hij den Moor beschamen. 





{==153==} {>>pagina-aanduiding<<}

16.


Nu volgen zij, die, naar den dageraad 
Gekeerd, de kust van Aziën bewonen; 
Hen leidt Aront, bekend door rang en staat, 
Maar niet door moed en groene lauwerkroonen. 
Nooit drupte hem het krijgszweet van 't gelaat, 
Nooit wekten hem trompet- en cymbeltonen: 
Ontijdig heeft hem de eerzucht, uit den schoot 
Der rust gelokt naar 't strijdperk van den Dood. 




17.


't Derde eskadron mag wel een heir gelijken! 
Wat sleep van volk! Wat trotsche wapenschat! 
Is dat de bloem van méérder koninkrijken? 
Neen; van Egypte, en wel van ééne stad: 
Maar dan een stad, waarvoor provinties wijken, 
Die duizend stedekens in zich bevat. 
Kaïro zond die menigte, onervaren 
In 't spel des krijgs; en Kampson leidt de scharen. 




18.


Nu volgt Gazel in schittrende oorlogspraal 
Met hen, die in Kaïroos omtrek huizen, 
En verder op, tot waar ten tweedenmaal 
De Nijl zijn stroom van boven neêr doet bruizen. 
Dit volk, gewoon aan helm noch borstmetaal, 
Voert boog en zwaard; zijn luchte kleedren ruischen 
Van rijke pracht, die, al te ras ontdekt, 
Min 's vijands vrees dan 's vijands hebzucht wekt. 




19.


Alarkon voert uit Barkaas dorre zanden 
Een volkshoop aan, schier wapenloos en naakt; 
Een bent, gewoon de pelgrims aan te randen, 
Half uitgevast, door zon en wind geblaakt. 
Uit Tripoli en uit Zumaraas landen 
Trok schooner volk, maar even onvolmaakt 
In de oorlogskunst: die ruwe Rooversstaten 
Bezitten wel schermutslaars, geen soldaten. 





{==154==} {>>pagina-aanduiding<<}

20.


Nu rukt de macht der Arabieren aan, 
Bewoners dier gelukkige valleien 
En bergen, nooit met wintersneeuw belaân, 
Maar overschaaûwd door groene palmenmeien, 
Waar duizendduizenden van rozen staan, 
En specerij en wierook geuren spreîen; 
Waar eeuw aan eeuw - o lieflijk zinnebeeld! - 
De feniks uit zijn lijkasch zich herteelt. 




21.


Hun wapens zijn dien der Egyptenaren 
Gelijk; maar niet der kleedren stof en sneê. 
Andre Arabieren volgen, vlugge scharen 
Nomaden, zonder haard of woningsteê: 
Zij zwerven als de rusteloze baren, 
En dragen steeds hun linnen tenten meê. 
Hun leest en stem zijn vrouwlijk, zwart hun wangen, 
En zwart de lokken, die om 't voorhoofd hangen. 




22.


Hun rechtervuist omklemt een Indiesch riet, 
Van boven met een ijzren punt beslagen; 
Hun hengsten, wien het vuur uit de oogen schiet, 
Zijn vlugger dan gewiekte wervelvlagen. 
't Is Syfax, die hun eersten drom gebiedt, 
't Bevel des tweede' is Aldin opgedragen; 
Albiazar geleidt de derde schaar, 
Geen ridder, maar een woestling, een barbaar! 




23.


Nu volgen ook de stevige Eilandzonen 
Der Roode Zee, een moedig visschersvolk, 
Gewoon de pracht der weidsche vorstenkroonen, 
Den parelschat, te vangen in de kolk. 
Ook zij, die 't Westerstrand dier zee bewonen, 
Verschijnen als een dwarrelende wolk: 
't Zijn Agrikalt en Osmid, die hen leiden; 
Elk ducht den laatste als Godvergeten Heiden. 





{==155==} {>>pagina-aanduiding<<}

24.


Nu wappert de Ethiopische banier 
De benden voor, die Meroë verlieten. 
Dat Eiland, dat zoowel de Nijlrivier 
Als d' Astrabor rondom zich heen ziet vlieten, 
Bevat drie koninkrijken. Assimir 
En Kanaro, als trouwe Moslemieten, 
Zijn met hun macht aan 's Kalifs dienst gewijd; 
De derde, een Christen, toog niet meê ten strijd'. 




25.


Nog twee vazallen voeren onder 't schaatren 
Der krijgstrompet hun fiere schuttren aan: 
't Rijke Ormuz, in de Perziaansche waatren, 
Eert d' éénen als vrijmachtigen Soudaen. 
De tweede is Vorst van Boekan: golven klaatren 
Ook rond dat land; maar vaak, als de oceaan 
Met de ebbe deinst, die 't koeltjen doet ontwaken, 
Kan droogvoets daar de wandelaar genaken. 




26.


Wreede Altamor! ook gij alzoo, - is 't waar? - 
Ook gij de koets der kuische gade ontvlogen? 
De borsten slaande en met ontvlochten hair, 
Lag ze aan uw voet gelijk een worm gebogen: 
‘Ach!’ snikte zij, ‘is dan de zee, barbaar! 
U lieflijker dan de aanblik mijner oogen? 
En klinkt dan 't staal, dat duizenden verslindt, 
Welluidender dan 't lachjen van uw kind?’ 




27.


't Is Sarmakantes Vorst; en vorstlijk paren 
Zijn deugden zich aan rijkdom en geboort'. 
Hij is in elk geheim des krijgs ervaren, 
Een machtig held, geducht in daad als woord. 
Voorwaar! dat zal heel 't Frankiesch heir ontwaren, 
Dat reeds zijn naam niet zonder huivring hoort. 
Zijne oorlogsliên, in 't staal gepantserd, slingren 
De knots en 't zwaard met afgerichte vingren. 





{==156==} {>>pagina-aanduiding<<}

28.


Zietdaar Adrast, beroemd in 't verre land 
Van Indiën! Wat blik! wat reuzenleden! 
Het harnas, dat zijn breede borst omspant, 
Is uit een groenen slangenhuid gesneden; 
Den titan draagt een snuivende elefant, 
Door hem gelijk een daaglijksch ros bereden. 
De zonen van den Ganges voert hij aan, 
De volken, die in Indus' stroom zich baân. 




29.


Maar nu verschijnt de bloem van al die scharen, 
De keurtroep van Egyptens Kalifsthroon. 
Zij dienden hem in vrede en krijgsgevaren 
Met hoogen roem en tegen schittrend loon. 
Zij, 's vijands schrik, zijn tevens steunpilaren 
Van 't gantsche rijk en paarlen in de kroon. 
Hun hengsten hinniken van moed; hun kleedren blikkren 
Van purper, goud en staal, in 't zonneflikkren. 




30.


Hier prijkt Alark en Odemar, doorkneed 
In 't spel des krijgs; hier, Hidraoot, ter zijde 
Van Rimedon, die van geen vreeze weet, 
Wiens wreedheid zelfs de wreede dood benijdde. 
Tigraan verzelt Rapout, die lang en breed 
De zee doorzwierf; Ormond, gehard ten strijde, 
Volgt Marlabust: hem noemt men d' Arabier, 
Sints hij d' Araab bedwong met zijn rapier. 




31.


Hier blinkt Orind, Brimart, de muurbespringer 
En poortenbreker; Arimon, Sifant, 
Alom beroemd als vurig rosbedwinger, 
En de ongelijkbre athleet Aridamant; 
En Tissafern, geduchte mededinger 
Van Mavors-zelv', met bliksems in de hand, 
Te voet, te paard, de lans of 't zwaard regeerend, 
Van allen de eerste, in alles triomfeerend. 





{==157==} {>>pagina-aanduiding<<}

32.


Wie staat aan 't hoofd van helden zoo befaamd? 
Een Ridder, in Armeniën geboren. 
Hij, - Clemens eens, maar Emireen genaamd 
Sints hij de leer van 't Kruis heeft afgezworen, - 
Hij heeft de hoop des Kalifs niet beschaamd, 
En ziet zich tot zijn gunstling uitverkoren. 
Als kampioen en heirvoogd hooggeacht, 
Huwt hij beleid aan moed en reuzenkracht. 




33.


De laatste drom was dus voorbij geschreden, 
Daar trekt Armide op eenmaal aller oog. 
Fier komt zij op heur krijgskar aangereden, 
Ten strijd gegord, gewapend met den boog. 
Nog blinkt ze in al heur zoete aanvalligheden, 
Schoon 't vuur der drift heur kaken overtoog. 
Zij fronst en schijnt, vergramd en onverschrokken, 
Te dreigen maar ook dreigend nog te lokken. 




34.


Heur wagen blinkt gelijk de dagkaros 
Van hyacinth en de eêlste paarlemoeren: 
Heur maarschalk ment, op zulke rossen trotsch. 
't Éénhoornig span aan gouden teugelsnoeren; 
En honderd maagden in den hoogtijdosch, 
En honderd paadjes, die den pijlbus voeren, 
Omringen haar op schimmels, leliewit, 
Gewiekt van hiel, en schuimende op 't gebit. 




35.


En Aradijn, tot krijgshoofd uitgelezen 
Door Hidraoot, volgt met heur legermacht. 
En heerlijk als de feniks, die, herrezen 
Uit eigen asch, met bonte vederpracht 
En gouden kroon, nog rijker dan voordezen, 
De lucht doorklieft op wapperende schacht, 
Bewonderd door de waereld en omgeven 
Van 't loflied aller vooglen die er zweven: 





{==158==} {>>pagina-aanduiding<<}

36.


Zóó prikkelt, door heur vorstelijke praal, 
Gebaarde en leest, Armida ziel en zinnen. 
Geen hart, omringd van zevendubbeld staal, 
Of 't wordt op eens gedrongen haar te minnen. 
Weet zij, vergramd en door geen zonnestraal 
Van vreugd omgloeid, zoovelen te overwinnen, 
Wat moet het zijn wanneer dat voorhoofd lacht, 
Dat mondtjen koost, dat oog van liefde smacht! 




37.


De wapenschouw is schittrend afgeloopen: 
Egyptens Vorst wenkt vriendlijk Emireen. 
De heirstaf, door geen schatten ooit te koopen, 
Is weggelegd voor hem en hem-alleen. 
Hij weet het niet, maar toch! met zalig hopen 
Volgt hij den wenk met statelijke schreên. 
Fluks opent zich de wacht der lijfsoldaten, 
Om hem den weg ten throonstoel vrij te laten. 




38.


Hij buigt het hoofd en knielt, en op de borst 
Legt hij de hand. De Koning laat zich hooren: 
‘Ziedaar den staf! aanvaard hem van uw Vorst! 
't Bewind van heel dit heir zij u beschoren! 
Bevrijd den vriend, die naar mijn bijstand dorst, 
En doe den Frank verzinken voor mijn toren! 
Ga! zie! verwin! En wie den dood ontkomt, 
Dien brengt gij hier, in ketenen gekromd!’ 




39.


En Emireen, van eedlen moed aan 't branden, 
Herneemt fluks met een blijde siddering: 
‘'k Ontfang, mijn Vorst! uit uw geduchte handen 
Den scepter, als uw trouwste volgeling! 
'k Hoop in uw kracht de smarten en de schanden 
Te wreken, die heel Azië onderging; 
Gij ziet mij niet dan als verwinnaar weder: 
Wel stervend, niet verslagen, stort ik neder! 





{==159==} {>>pagina-aanduiding<<}

40.


En hebben wij een onverwachte' orkaan 
Van tegenspoed door 's Hemels wraak te vreezen, 
Dan mag hij mij den kop te pletter slaan, 
Mij, gaarne ter verzoening uitgelezen! 
Zoo maar uw Heir de vuurproef door mocht staan, 
Mijn uitvaart zelfs zou een triomftocht wezen!’ 
Hij zwijgt. Daar dreunt, bij dondrend paukgeschal. 
De jubeltoon van stemmen zonder tal. 




41.


De hofstoet leidt, bij zang en luitakkoorden, 
Den Kalif naar zijn groote krijgstent heen. 
Dáár wacht wie tot der Hoofden stoet behoorden, 
Zijn vreugdedisch: hij echter zit alleen, 
Zendt spijzen rond en vriendelijke woorden, 
En heeft een groet voor allen en elkeen. 
Armide ontwaart slechts vreugde en welbehagen, 
En rekent nu het gunstig uur geslagen. 




42.


Zij ziet in 't rond - zij is dien blik gewoon, 
Die haar belonkt uit zooveel gretige oogen: 
Zij merkt het wel, heur hartbetoovrend schoon 
Bewijst ook hier zijn wondervol vermogen. 
Daar staat zij op, en wendt zich naar den throon, 
Eerbiedig, ja, maar fier en onbewogen: 
Heur houding, heur gelaat, heur stemgeluid, 
't Drukt alles kracht en heldenstoutheid uit. 




43.


‘Doorluchtig Vorst! zoo gij mij op ziet dagen, 
't Is voor 't Geloof, voor de Eer, voor 't Vaderland! 
Ik ben een vrouw, maar heb een kroon gedragen: 
De krijgsmansrok en 't purper zijn verwant. 
Die heerschen wil, moet alles durven wagen; 
De staf en 't zwaard voegt in dezelfde hand. 
De mijne zal nog menig menigmalen 
Hoog in de lucht des vijands bloed doen stralen! 





{==160==} {>>pagina-aanduiding<<}

44.


En waan ook niet, dat thands voor d' éérsten maal 
De gloriezucht mijn boezem heeft ontstoken! 
'k Heb lang alreeds met onverbidlijk staal 
Den roem uws throons, des Korans eer gewroken. 
Misschien wel heeft in meer dan één verhaal 
De Faam u van mijn daden reeds gesproken: 
Gij weet hoe ik uit Godfrieds Ridderschaar 
De besten ving, en ketende aan elkaâr. 




45.


Dus, machteloos, in ijzren slavenbanden, 
Zond ik ze u toe, een kostelijken schat! 
En wis hield thands met zevendubble wanden 
De diepte van den kerker hen omvat, 
Wis heerschte reeds de vrede in al uw landen, 
En sierde uw kruin het schoonste lauwerblad, 
Had Reinout niet der mijnen bloed doen stroomen, 
En grimmig mijn gevangnen mij ontnomen! 




46.


Dien Reinout! ... wie ter waereld kent hem niet? 
Hem en al 't geen zijn waanzin heeft misdreven? 
Hij is 't, die sints zoo gruwzaam mij verried, 
Dat ik mij schaam geschandvlekt voort te leven. 
Mijn lust bestemt wat reeds mijn plicht gebiedt; 
De woede heeft me een arm van staal gegeven - 
Hij ondervind' van welken gloed ik blaak! 
En nu - niets meer! genoeg! ik dorst naar wraak. 




47.


En 'k lesch haar eens! Niet alle pijlen boren 
Onnut in 't zand, het wit voorbij gespoed; 
Soms wapent zelfs de Hemel in Zijn toren 
Des wrekers hand met fellen bliksemgloed. 
Maar wierp er één uit de eedlen, die mij hooren, 
Dat schennig hoofd doorspleten aan mijn voet, 
Ook dán nog zou 't genot der wraak mij streelen; 
Al had ik ook de glorie willen deelen! 





{==161==} {>>pagina-aanduiding<<}

48.


Zóó streelen zelfs, dat ik den hoogsten loon, 
Dien ik bezit, met blijdschap uit wil keeren: 
Den wreker wordt mijn gantsche schat geboôn, 
Mijn hart, mijn hand, zoo hij die mocht begeeren! 
Dat zweer ik - en de grimmigheid der Goôn 
Verniele mij indien ik valsch durf zweeren. 
Zoo iemant nu het waagstuk tot dien prijs 
Beproeven wil, die spreke, die verrijz'!’ 




49.


Terwijl hij dus de schoone maagd hoort spreken, 
Blikt haar Adrast met vurige oogen aan.. 
‘Neen!’ roept hij uit, ‘gij moogt u zelf niet wreken, 
Die schoone hand niet aan den booswicht slaan! 
Uw pijl mag in zijn schuldig hart niet steken: 
De eer waar' te groot, den Christen aangedaan! 
Ik zal voor u het doodlijk ijzer scherpen, 
Ik, 't bloedig hoofd u voor de voeten werpen! 




50.


Ik zal hem 't hart ontrukken! 'k zal zijn leên 
Verscheuren tot een feestmaal voor de gieren! ...’ 
Maar Tissafern, door die verwaten reên 
Geërgerd, voelt het zwellen van zijn spieren: 
‘Wie zijt gij toch,’ zoo vraagt hij, ‘die alleen 
Voor 's Konings oor en 't onze dus durft tieren? 
Hier zijn er, die uw laffe zwetserij 
Beschaamd doen staan, en echter zwijgen zij!’ 




51.


Maar de Indiaan hervat: ‘“Mijn vingren joken 
Naar daden, met mijn woorden in verbond! 
Zoo gij dat woord daar buiten hadt gesproken, 
Gij lektet met uw memmentong den grond! ...”’ 
Nu waar' de twist ontembaar losgebroken, 
Maar 's Konings wenk snoert plotsling beider mond; 
Terwijl hij tot Armida zich doet hooren: 
‘Wèl, Jonkvrouw! zijt gij fier en hooggeboren, 





{==162==} {>>pagina-aanduiding<<}

52.


En waardig, dat dit Tweetal haat en nijd 
En grimmigheid om uwentwil besparen, 
Opdat ze straks, uw goede zaak gewijd, 
Op 't hoofd van uw belagers nedervaren! 
Hun wacht, voorwaar! een eedler worstelstrijd, 
Waarin zich al hun moed zal openbaren!’ - 
Hij zwijgt; en 't Paar, door 't vorstlijk woord voldaan, 
Biedt nogmaals tot Amidaas hulp zich aan. 




53.


En zij niet slechts, maar de edelste oorlogsmannen 
Staan even zoo rondom haar heen geschaard: 
En zweeren trouw, en vormen reeds hun plannen, 
En slaan de vuist begeerig aan het zwaard. 
Zóóvelen doet zij grimmig samenspannen 
Ach, tegen d' één, haar boven allen waard! - 
Hij, midderwijl, het scheepjen ingestegen, 
Vervolgt met moed zijn verre waterwegen. 




54.


Het schip keert weêr langs de eigen blaauwe baan, 
Die 't vroeger bij de heenreis had gekozen. 
Weêr zwelt het zeil, weêr murmelt de oceaan, 
Weêr blinkt het West, weêr strooit het Oost zijn rozen. 
De Poolstar lacht de pelgrims vriendlijk aan, 
De Wagen blinkt, al de andre starren blozen; 
De monden van rivieren, berg en woud, 
En torens, 't al wordt uit de verte aanschouwd. 




55.


En Reinout vorscht, in rusteloze vragen, 
Naar 't leger, naar der volkren naam en aart. 
Sints zij aldus door wind en golven jagen, 
Heeft reeds de zee de vierde zon gebaard. 
Maar eer zij nog het vijfde licht zien dagen, 
Daar is het schip aan 't einde van zijn vaart. 
De Jonkvrouw spreekt: ‘Hier ziet gij de oeverzoomen 
Van 't Heilig Land: verlaat de zilte stroomen!’ 





{==163==} {>>pagina-aanduiding<<}

56.


Zij zet terstond de Ridders uit aan 't strand. 
Een kort ‘Vaarwel!’, en - ze is hun blik ontvlogen. 
De nacht terwijl heeft zee en vaste-land 
En kleur en vorm met rouwfloers overtogen. 
De pelgrims staan alleen in 't dorre zand: 
Geen muur, geen dak, treft heinde of ver hunne oogen. 
Geen wolkjen rooks, geen menschelijk gelaat, 
Geen spoor, dat hun een veilig pad verraadt! 




57.


Toch keeren zij, na lang en pijnlijk dralen, 
In 't eind hun rug den golven toe; en ziet! 
Daar flikkert door de nevels, die er dwalen, 
Een wonder licht hun tegen in 't verschiet. 
Het vonkt en spat in schitterende stralen, 
Waar zilverglans en goudgloed samenvliet. 
De Ridders spoên nieuwsgierig voort door 't duister, 
En staan weldra bij de oorzaak van dien luister. 




58.


Een wapendosch, die aan een boomstam trilt, 
Wordt door den glans der volle maan beschenen: 
Aan 't kunstgewrocht zijn tonnen schats verspild, 
Het voert een gantsch gestarnt' van edelsteenen; 
Een galerij van beelden blinkt op 't schild. 
Daar ruischt het door de dichte takken henen; 
En ijlings treedt, met vriendelijken groet, 
Een achtbre grijz' den Ridders te gemoet. 




59.


Die gang, die blik - alle aarzling is geweken: 
Ons Tweetal heeft den wijzen vriend herkend! 
Hij drukt de hand, die hij zich toe ziet steken, 
En voert hen naar de wijde bladertent. 
Nu haast hij zich den jongling toe te spreken, 
Die, zwijgend, nog geen oog heeft afgewend. 
‘Naar u-alleen,’ begint hij, ‘was mijn wachten, 
O edel Heer! in de eenzaamheid der nachten. 





{==164==} {>>pagina-aanduiding<<}

60.


Ik ben uw vriend: gij zult hierna verstaan 
Wat mij bewoog u al mijn hulp te leenen. 
Gij laagt verstrikt in jammerlijken waan: 
Die tooverroes is door mijn zorg verdwenen! 
O, hoor mijn woord met welgevallen aan, 
Al klinkt het niet als 't fluistren der Sireenen! 
Onthoud het, tot een wijzer, reiner mond 
Veel beter nog de waarheid u verkondt! 




61.


Niet in de schaaûw bij nymfen en najaden, 
Bij beekjens en bij bloemen, zacht en zoet; 
Neen! op den Berg, na moeielijke paden, 
In 't licht der Deugd, dáár woont ons Hoogste Goed! 
Hij komt er nooit, die in genot wil baden, 
Wien hette en koû lafhartig keeren doet. 
En wenscht ge u niet op zulk een top verheven? 
Kan de aadlaar ooit in lage dalen leven? 




62.


Hij die u schiep, schiep u het hoofd omhoog, 
Schonk u een ziel met vele en eedle krachten, 
Opdat ge steeds, den hemel in het oog, 
En onvermoeid, naar 't edelste zoudt trachten. 
Dien heldenmoed, die nimmer deinsde of boog, 
Ontfingt gij niet tot doelloos broederslachten; 
Die geestdrift in 't aandoenlijk harte, niet 
Tot zingenot, dat rede en plicht verbiedt! 




63.


Zij dienen om den vijand te overwinnen, 
Die buiten dreigt met opgestoken vaan, 
Maar tevens om de vijanden daarbinnen, 
De loerende begeerten, te verslaan; 
Zij dienen om te heerschen op uw zinnen. 
Uw Veldheer voert ten heilgen kamp hen aan: 
Hij zal bij beurt hen prikklen en bevleuglen, 
Of, is het nood, bekoelen en beteuglen.’ - 





{==165==} {>>pagina-aanduiding<<}

64.


Zoo spreekt de wijze; en Reinout leent het oor 
Aandachtig en met neêrgeslagen oogen; 
De schaamte tint met zachten purpergloor 
Zijn bleek gelaat - hij houdt het hoofd gebogen. 
De grijzaart ziet zijn binnenst' door en door, 
En spreekt: ‘Mijn zoon! kom, hef het hoofd ten hoogen! 
Wil op dit schild bemoedigd de oogen slaan, 
Bewonder daar der Vaadren heldendaân! 




65.


Gij zult hen zien, hoe zij de steilste toppen 
Bereikten in hun glorievolle vaart. 
Gij-enkel kroopt, en hebt u rozenknoppen 
En bloemekens - geen lauwerkrans vergaârd! 
Op! op! Uw hart zal voor den hemel kloppen, 
Als ge op de vlucht der vóórgeslachten staart!’ - 
Zoo sprak de grijze, en Reinout, opgetogen, 
Aanschouwt het schild met onverzaadlijke oogen. 




66.


De kunstnaald etste een beeldengalerij 
Op 't koopren vlak, door 's beuklaars rand omsloten. 
Hier zag men heel de onafgebroken rij 
Van dapperen, uit Accius gesproten: 
Een heldenbloed, vóór menig eeuwgetij' 
Uit aders van Romeinschen tuk gevloten. 
Een lauwerkrans straalt rond hun voorhoofd heen; 
De Wijze roemt hun daden één voor één. 




67.


Hij meldt hoe Cajus, toen de uitheemsche benden 
Het wanklend rijk bestormden, vol van moed 
De teugels greep, een eind maakte aan de ellenden, 
En de eerstling werd van Estees Vorstenstoet; 
Hoe zich tot hem de zwakker buren wendden, 
In schaaûw zijns throons veréénigd en behoed; 
Hoe straks op nieuw Honorius de Gothen 
Terugriep, die, als gieren neêrgeschoten, 





{==166==} {>>pagina-aanduiding<<}

68.


Italiën verwoestten, met heur vleesch 
Zich mestten, vuur en vlammen deden gloeien, 
Oud-Romen-zelfs, ontzenuwd door de vrees, 
Bedreigden met verachte slavenboeien; 
Maar hoe alstoen Aurelius verrees, 
Zijn Rijk beschutte' en ongedeerd deed bloeien; 
En hoe Foreest, door de eigen kracht gespoord, 
Den Hun bestreed, dien geessel uit het Noord. 




69.


Zietdaar het beeld van Attila! Hoe blaken 
Die drakenoogen! Welk een hondenmuil! 
Terwijl men staart, is 't of die ruige kaken 
Zich openen tot bassend angstgehuil. 
Nu gaat hij, daar de lendenen hem kraken, 
In 't tweegevecht verneêrd, lafhartig schuil. 
Foreest terwijl, die Hektor boven allen 
Gelijkt, verdedigt Aquileaas wallen. 




70.


's Lands ondergang zal die des dappren zijn: 
Daar sterft hij, ziet! Maar om op nieuw te leven 
In d' eedlen zoon, den grooten Akarijn, 
Italiën tot roem en hulp gegeven. 
Niet voor de kracht der Hunnen zwicht Altijn: 
Hij zwicht voor 't Lot, en op de vlucht gedreven, 
Sticht hij uit hutten, aan de Po verspreid, 
Een vrije stad, allengskens uitgebreid. 




71.


Hij dwingt den stroom door ijzervaste dijken, 
En zet den zetel vast, waar naderhand 
Heel Estees huis in al zijn glans zal prijken. 
Hij slaat de woede van d' Alaan in band, 
Maar moet voor Odoacers vuist bezwijken, 
En sneuvelt voor zijn dierbaar vaderland. 
O zoete dood voor haardstede en altaren! 
Gij schenkt den zoon al 's vaders lauwerblaâren! 





{==167==} {>>pagina-aanduiding<<}

72.


Ook Alforijs valt met hem. Welk een kruis 
Voor Azzo, dus in ballingschap te zwerven! 
Maar ziet! hij keert; en 't Heruleesch gespuis 
Moet met hun bloed zijn wrekend wapen verven! 
Ziet ginds d' Epaminondas van zijn huis, 
Een pijl in 't oog, nochtans in vreugde sterven: 
Hij heeft de macht van Totilas verplet, 
Zijn roem bewaard, zijn dierbaar schild gered. 




73.


't Is Bonifaas! Hem is een zoon geschonken, 
Valeer, die vroeg des vaders voetspoor drukt, 
Wiens mannenarm, wiens borst, uit staal geklonken, 
Zelfs voor geen honderd wilde Gothen bukt. 
Hem volgt Ernest. Zijn oog schiet bliksemvonken; 
't Slavoonsche rot deinst waar hij nader rukt. 
En Aldoard bevrijdt door zijn volharden 
Moncelse van 't geweld der Longobarden. 




74.


Ziet Hendrik ook, en Berengar, den Held, 
Die overal waar Charlemanjes vanen 
Ontplooien, 't eerst den vijand tegensnelt, 
Om zich door 't lansenwoud een weg te banen! 
Op Lodewijks bevel trekt hij naar 't veld, 
Om straks zijn neef aan orde en plicht te manen, 
Die weêrstand biedt, maar kroon en staf verspeelt. 
Ook Otto, met vijf zoons, is afgebeeld. 




75.


En verder weêr ziet ge Almerik verschijnen: 
Hij, Markgraaf van Ferrare aan d' Eridaan: 
Die kerkenstichter schijnt de serafijnen 
Des hemels in verrukking gà te slaan. 
Bloeddorstig valt Tweede Azzo met de zijnen 
Ginds Berengar op dood of leven aan: 
Hij jaagt den held het slagzwaard door de maliën; 
En drukt alleen den zetel van Italiën. 





{==168==} {>>pagina-aanduiding<<}

76.


Zijn Albert trekt naar 't fier Germanje heen, 
Waar hem zijn moed met lauwren overlaadde. 
Hij overwint in 't krijt, in 't veld, den Deen, 
En Otto geeft zijn dochter hem tot gade. 
Ginds dwarrelt heel des Romers macht uitéén 
Voor Hugo, die met straffende ongenade 
Haar slaat. Italiens Markgraaf noemt men hem, 
En heel Toskanen siddert voor zijn stem. 




77.


Dan komt Tedout, en Bonifaas, de vreugde 
Der minnende Beatrix aan zijn zij'; 
Geen manlijk oir dat deze twee verheugde, 
Geen zoon, gerijpt voor 's vaders heerschappij. 
Toch is Mathilde een toonbeeld aller deugde: 
Die dochter streeft een wakkren zoon voorbij. 
Haar mannenmoed bemachtigt vorstenthroonen; 
Haar sluier haakt zij vast met gouden kroonen. 




78.


Het heldenvuur, dat in heur aadren bruist, 
De Riddergeest, straalt dreigende uit heur oogen. 
Zij nadert, en - de Noorman ligt vergruisd! 
Zelfs Wischart bukt voor haar geducht vermogen. 
De rijksvaan rukt ze uit Vierden Hendriks vuist, 
Zij hangt haar op in 's Heeren tempelboogen; 
Ook wenkt zij, en - de ontthroonde Paus keert weêr, 
En zet zich op Sint-Peters stoel ter neêr! 




79.


Vijfde Azzo, tot haar trouwsten vriend verkoren, 
Verzelt haar steeds. Hem volgt geen enkle spruit. 
Vierde' Azzoos stam is hooger bloei beschoren: 
Die rijst en schiet in frissche loten uit; 
Zijn Welf, een zoon uit Kunegond geboren, 
Reist Duitschland in, en kiest zich dáár een bruid: 
Zoo gaat de Roomsche loot, vol groenend loover, 
Te goeder uur in Beiërns lusthof over. 





{==169==} {>>pagina-aanduiding<<}

80.


De jonge twijg uit Esté wordt geënt 
Op d' ouden stam der Guelfen, half aan 't kwijnen. 
De stam herleeft, begroet een nieuwe lent', 
Werpt scepters af en kroonen van robijnen, 
Schiet weeldrig op naar 't blaauwe firmament, 
Waar stralende geluksgestarnten schijnen; 
En dekt straks met zijn schaduwrijk geblaârt' 
Half Duitschland, rond zijn breeden voet vergaârd. 




81.


Toch schittert ook in de Italiaansche dalen 
De koningsboom niet minder frisch en schoon: 
Held Berthold blinkt van echte gloriestralen, 
Zesde Azzo draagt der Vaadren lauwerkroon. - 
Die beelden nu, die bijna ademhalen 
En leven, spreidt het blanke schild ten toon! 
Dat schouwtooneel doet Reinouts boezem blaken, 
Waar al de stemmen van den Roem ontwaken. 




82.


Een wondre dorst naar grootheid grijpt hem aan; 
Zijn ziel is van verrukking opgetogen, 
Zóó dat hij zijne aanstaande heldendaân, 
Als reeds volbracht, ziet weemlen voor zijne oogen: 
Jeruzalem bevrijd! de Christenvaan 
Op Sions top! de Turk in 't stof gebogen! ... 
Terwijl hij zich in 't blinkend harnas sluit, 
Snelt reeds zijn hoop de zegepraal vooruit. 




83.


Maar Karel, die hem 't edelaardig sneven 
Des Deens alreê verhaalde, biedt hem 't zwaard 
Zijns meesters aan: ‘Neem!’ zegt hij, ‘'t wordt gegeven 
Uit liefde, en 't worde uit wederliefde aanvaard! 
Het worde alleen voor 's Heeren zaak geheven! 
Wees vroom als sterk, en blijf uw roeping waard! 
Blijf waard den held, die u dit roemrijk wapen 
Vermaakt! Wreek Swen! Hij is in hope ontslapen.’ 





{==170==} {>>pagina-aanduiding<<}

84.


En Reinout spreekt: ‘De Heer bestuur' de hand 
Wie zulk een zwaard ten erfgoed is geschonken! 
Dan wordt het straks in 's moordnaars hart geplant, 
Dan heeft nooit staal met meerder roems geblonken!’ 
Nu dankt hem Karel, die van vreugde brandt, 
Met luttel woorden maar die krachtig klonken. 
Intusschen maant hen de achtbre grijzaard aan, 
Om onverwijld op 't reispad voort te gaan. 




85.


‘Voort!’ roept hij, ‘voort! de kostlijke uren jagen! 
Gij wordt gewacht door Godfried, door heel 't heir. 
Komt! gaan wij! Eer de nieuwe Auroor zal dagen, 
Ziet gij het kamp, ziet gij uw krijgstent weêr!’ 
Zoo spreekt hij, en beklimt terstond zijn wagen; 
De Riddertrits zet aan zijn zij' zich neêr: 
Hij viert zijn span de wapperende teuglen, 
En rent naar 't Oost op ongeziene vleuglen. 




86.


't Gaat spraakloos voort door 't donker van den nacht. 
Maar eindlijk toch verbreekt de wijze 't zwijgen; 
‘Gij, Reinout! zaagt in volle bladerpracht 
Uw eigen Stam, zijn wortel en zijn twijgen. 
Heeft hij een reeks van helden voortgebracht, 
Nog zal hij niet den trotschen schedel nijgen; 
Nog bloeit hij voort met altijd groenen top, 
En nimmer droogt de tijd zijn sappen op. 




87.


O, kon ik zóó, gelijk ik de achtbre schimmen 
Der Vaderen uit d' afgrond van 't verleên 
Gedagvaard heb, de beelden op doen klimmen 
Der Neven, eens u volgende op uw schreên! 
O, zweefden zij, éér aan de levenskimmen 
Hun dag verschijnt, als levend voor u heen! 
'k Had' zeker op geen kleiner reeks te wijzen, 
Geen zwakker teelt, geen mindre daân te prijzen! 





{==171==} {>>pagina-aanduiding<<}

88.


Maar 't is, helaas! der wetenschap ontzeid, 
De Toekomst in haar vollen glans te ontvouwen: 
Zij schuilt in dichte neevlen, en verspreidt 
Een schemerschijn, dien niemant kan vertrouwen. 
Verdenk mij niet van overmoedigheid, 
Als ik nochtans geheimen ga ontvouwen: 
'k Ontfing ze van een Hooger, die den raad 
Des hemels ongesluierd gadeslaat. 




89.


Wat 's Heeren Geest hem-zelv' wilde openbaren, 
Dat geef ik met zijn eigen woorden weêr. 
Bij Grieken, bij Latijnen, noch Barbaren, 
Bloeit geen geslacht, en bloeide er geen weleer, 
Zoo heerlijk rijk aan echte heldenscharen 
Als 't uwe eerlang, gij gunstling van den Heer! 
't Huis Esté zal de schitterendste namen 
Van Sparta, Rome en 't Oud-Karthaag beschamen! 




90.


Maar de eerrang is Alfonso toegedacht, 
De Tweede in tal maar immer de Eerste in waarde. 
Hij komt, wanneer een kwijnend nageslacht 
Der helden kruipt op een verbasterde Aarde. 
Niet één, die ooit met zooveel moed en kracht 
Het krijgszwaard droeg, den vorstenstaf bewaarde: 
De helm, de kroon, hem vallen ze even licht, 
Hem, voor wiens deugd al 's waerelds grootheid zwicht! 




91.


Als knaap alreeds zal hij een moed ontplooien 
In 't kinderspel, die 't heerlijkste belooft. 
Wie monsters velle of uitblinke in tornooien, 
Geen kampioen die hem den prijs ontrooft! 
Op 't oorlogsveld zal hem de zege tooien 
Met d' eêlsten roem, ooit stralende om een hoofd; 
Zoo zal hem een driedubble kroon versieren: 
Van eikenblaân, van palmen, van lauwrieren! 





{==172==} {>>pagina-aanduiding<<}

92.


Hij spreidt als man een nieuwen glans ten toon: 
Hij zal zijn Rijk in liefde en vreê regeeren; 
Den trotschen buur, die vlamoogt naar zijn throon, 
Stoutmoedig van zijn vrije grenzen weeren; 
De Kunst beschermen, gloeien voor het Schoon, 
De Welvaart en den Handelsbloei vermeêren, 
De weegschaal houden der Gerechtigheid, 
En 't al voorzien met vaderlijk beleid. 




93.


O, midden in die jammervolle tijden, 
Wanneer alom de goddeloze woedt, 
Gods tempels schendt, den Hemel durft bestrijden, 
En land en zee bedekt met Christenbloed, 
Mocht dan Alfons zijn arm der wrake wijden, 
Hoe juichten hem Gods Englen te gemoet! 
Hoe zou zijn zwaard in bliksemende stralen 
De Halve Maan het hoofd doen onderhalen! 




94.


Vergeefs zou Turk en Moorman hem weêrstaan: 
Zijn strijdros zou door hun geleedren dansen; 
Hij zou tot waar des Eufraats golven gaan, 
Tot waar de Taurus steigert naar de transen, 
Tot in het rijk der zon, zijn zegevaan, 
Zijn aadlaar met de leliën, doen glansen; 
Hij zou, den Nijlstroom volgende in zijn loop, 
Den Heiden kerstnen door gewijden doop!’ - 




95.


De grijzaart zwijgt. In Reinouts gretige ooren 
Ruischt de echo nog dier hemelprofecy. 
Eens wordt ook hem een heldenkroost geboren! 
Dit voert zijn geest in zoete mijmerij. 
Maar weldra, ziet! de nuchtre kimmen gloren, 
Het Oost ontluikt, de dagvorst is nabij. 
In 't blaauw verschiet ontrollen reeds de vanen 
Van 't Christen Kamp heur wapperende banen. 





{==173==} {>>pagina-aanduiding<<}

96.


Nu vangt op nieuw die achtbre grijzaard aan: 
‘Ziet hoe de zon heur lichtthroon heeft bestegen! 
Daar schemert reeds het eind der pelgrimsbaan! 
De vlakte, 't kamp, de vesting, blinkt u tegen! 
Ik voerde u hier langs onbekende paân, 
Maar nergends rees een slagboom op uw wegen. 
Gij hebt geen gids meer noodig voor uw schreên: 
Ook roept mijn plicht mij ernstig elders heen!’ - 




97.


Daar rent alreê de wagen uit hunne oogen. 
Te voet gaat nu het edel drietal voort. 
Het laatste floers verdwijnt aan 's hemels boogen, 
De zon bereikt heur purperroode poort. 
Reeds is de Faam gewiekt voortuitgevlogen: 
Heel 't Kamp heeft reeds van Reinouts komst gehoord; 
En Godfried, met een hartelijk verlangen, 
Maakt zich gereed den jongen Held te ontfangen. 



{==174==} {>>pagina-aanduiding<<}





{==175==} {>>pagina-aanduiding<<}

Achttiende zang.


{==176==} {>>pagina-aanduiding<<}

Korte inhoud.

Reinout onttoovert het bosch. - Op het gerucht van de aannadering der Egyptische krijgsmacht, wordt Vafrijn uitgezonden als spion. - Bloedig gevecht. - Verschijning van den Aartsengel Michaël, die Godfried de hemelsche heirscharen doet aanschouwen. - Verovering van Jeruzalem.



{==177==} {>>pagina-aanduiding<<}

Achttiende zang.

1.


Oodmoedig vangt nu Reinout aan met spreken, 
Zoodra hij voor den grooten Veldheer staat: 
‘Ik durfde, o Heer! mij op een broeder wreken, 
Door d' ijverzucht vervoerd tot blinden haat. 
'k Ontzag mij niet u naar de kroon te steken! .... 
Maar zie den rouw, waarvan mijn ziel vergaat! 
Gij riept me: ach, laat mijn aanblik u niet belgen, 
Ik ben bereid mijn bloedschuld uit te delgen!’ 



2.


Hij spreekt en buigt eerbiedig 't hoofd ter neêr; 
Maar Godfried drukt den jongen Held aan 't harte: 
‘Vergeten wij,’ dus zegt hij, ‘'t droef weleer! 
En gij, begraaf de erinnring uwer smarte! 
Toon uw berouw in daden tot Gods eer, 
Door 't eigen zwaard, dat eens een waereld tartte! 
Tart nu de Hel! Verneêr des vijands trots, 
Breng ons de zege! Onttoover 't gruwelbosch! 




3.


't Aêloude bosch, dat met zijn duizend boomen 
Voor 't oorlogstuig ons voorraad scheen te biên, 
Is door 't gespuis uit d' Afgrond ingenomen, 
Door toovermiddlen, die wij niet doorzien. 
De bijl ontzinkt elks hand met angstig schroomen. 
Toch kan de storm niet zonder hout geschiên: 
Welaan dan, waar al de anderen vertsagen, 
Laat daar uw moed het grootste en schoonste wagen!’ 





{==178==} {>>pagina-aanduiding<<}

4.


En Bertholds zoon, met opgeheven hoofd, 
Aanvaardt terstond den arbeid vol gevaren: 
Dat hij veel méér zal doen dan hij belooft, 
Is uit zijn blik en honding wel te ontwaren. 
En nu, te lang aan 't vriendenhart ontroofd, 
Zoekt hij terstond zijn ouder broederscharen. 
Reeds waren Welf en Tankred, menig held, 
Geheel de bloem van 't leger, aangesneld. 




5.


Al d' Eedlen aan de heldenborst gezonken, 
Schreit hij voor 't eerst een hemelzoeten traan; 
Maar ook het Volk begroet hij vreugdedronken: 
Den minsten speerknecht spreekt hij minzaam aan. 
En zeker had geen blijder kreet geklonken, 
Geen dichter schaar gejubeld op zijn baan, 
Wanneer hij Oost en Zuiden had verslagen, 
Weêrkeerende op een trotschen zegewagen. 




6.


Hij zet zich in zijn eigen krijgstent neêr, 
Omgeven van zijn meestvertrouwde vrinden, 
Beandwoordt duizend vragen, vraagt hen weêr 
Naar 't kamp, het woud, hun doen en ondervinden. 
Zij gaan weldra, en niemant toeft er meer 
Dan de Eremiet. ‘God hoedt Zijn welbeminden,’ 
Zoo spreekt de heilge: ‘O, wel ervoert gij dat, 
Mijn Ridder, op uw wonder pelgrimspad! 




7.


Hoe moet uw ziel voor Hem van liefde gloren, 
Die 't dwalend schaap ontfermend gadeslaat, 
Dat onbedacht zijn herder heeft verloren! 
Wiens goedheid u de toovermacht van 't kwaad 
Ontrukte en thands door Godfried heeft verkoren 
Tot d' anderen volvoerder van Zijn raad! 
Toch moet, eer ge u tot zulk een taak kunt gorden, 
Uw hart geheel van smet gezuiverd worden! 





{==179==} {>>pagina-aanduiding<<}

8.


Want gij zijt zóó met schande en schuld belaân, 
Zoo gantsch bevlekt met zonden als scharlaken, 
Dat heel de stroom van Ganges of Jordaan, 
Dat heel de zee, u niet meer blank kan maken! 
Slechts Gods genâ wischt al uwe euveldaân: 
O, rust dan niet vóór gij genâ moogt smaken! 
Belijd den Heer uwe ongerechtigheên! 
Verzwijg Hem niets! doe boete! bid en ween!’ - 




9.


Hij spreekt: daar vaart een Godgeheiligd beven 
Door Reinouts hart. Hij buigt aan 's grijzaards voet, 
En biegt oprecht al wat hij heeft misdreven, 
Versmeltende in een heeten tranenvloed. 
Nu worden al zijn zonden hem vergeven 
In 's Heeren naam, gewasschen in Zijn bloed. 
En Peter spreekt: ‘Wend morgen vroeg uw schreden 
Naar gindschen berg en offer uw gebeden! 




10.


IJl dan naar 't woud, waar helsche toovermacht 
Zoo menig held ontroerd terug deed schrikken! 
Het wangediert' zal zwichten voor uw kracht: 
Mocht maar geen list uw zinnen meer verstrikken! 
O, luister naar Sireenenzang noch klacht! 
Wacht u voor 't vuur van weelderige blikken! 
Al wat gij hoort en ziet, is niets dan waan, 
Bedrog elk lonkje', een leugen elke traan!’ - 




11.


Zoo klinkt de raad des Heilgen. Diep bewogen 
Houdt Reinout zich tot de eedle taak gereed. 
De nacht is in gepeinzen omgevlogen; 
En eer de dag uit de Oosterpoorte treedt, 
Heeft hij alreeds het harnas aangetogen. 
Hij kiest een nieuw, vreemdkleurig opperkleed, 
Verlaat zijn tent, bereikt de laatste wachten, 
En wandelt voort, alleen met zijn gedachten. 





{==180==} {>>pagina-aanduiding<<}

12.


Nog straalt omhoog de dichte starrenstoet: 
De nanacht schijnt heur afscheid te vertragen; 
In 't Oost-alleen verraadt een zachte gloed 
Van leliën en rozen 't morgendagen, 
Als Reinout naar den groene' Olijfberg spoedt, 
Terwijl zijn oog, ten hemel opgeslagen, 
De heerlijkheên van nacht en dageraad 
In heur vereenden luister gadeslaat. 




13.


Hij peinst: ‘Wat zijn die blaauwe tempelzalen 
Verruklijk schoon! Hier bloost de morgentrans, 
Ginds giet de maan heur zilver in de dalen, 
En vonkelt nog de gouden starrenkrans. 
Toch ziet geen mensch die hemelschoonheid stralen: 
Wij letten slechts op d' overwolkten glans, 
Ons met een blik uit de oogen toegevloten, 
Uit stof gevormd en straks in 't stof gesloten!’ 




14.


Zoo mijmerend heeft hij den hoogsten top 
Des bergs bereikt. Door 's Heeren Geest gedreven, 
Knielt hij en bidt. Naar 't Oosten blikt hij op, 
Hij voelt zijn ziel in hooger sferen zweven. 
‘Heer!’ roept hij uit, ‘hoor, hoe ik roep en klop! 
Delg uit mijn schuld! delg uit mijn eerste leven! 
Herschep mij naar Uw godlijk beeld, en leer 
Mij ademen en sterven tot Uwe eer!’ - 




15.


Hij bidt; en ziet! de laatste starren roeien 
Door 't stroomend goud. De dag is opgegaan: 
Zijn helm, zijn schild, de groene bergen, gloeien 
Van 't licht, dat golft zoo ver zijne oogen gaan. 
Hij voelt op eens een frisschen luchtstroom vloeien, 
Een hemelvreê waait hem in 't koeltjen aan, 
Dat, uit den schoot van 't morgenrood geboren, 
Zijn voorhoofd kust en fluistert in zijne ooren. 





{==181==} {>>pagina-aanduiding<<}

16.


Een hemeldaauw zijgt zachtkens op hem neêr, 
Als balsemde des Heeren hand zijn lokken; 
Zijn kleederdosch, zoo graauw als asch weleer, 
Wordt blank, zoodra die druppels hem doortrokken: 
Dus schittert ook de dorre lelie weêr, 
Met morgenparels op de sneeuwen klokken; 
Dus ziet de slang, wanneer de lente lacht, 
Heur huid verjongd in goudglans en smaragd. 




17.


En Reinout ziet met nieuwe dankgebeden, 
Verbaasd, verheugd, den glans van zijn gewaad. 
Nu snelt hij ook met ijzervaste schreden 
Naar 't woud, bewust Wie hem ter zijde staat. 
Zietdaar de plek, waar al wie nader treden 
De kille vrees terstond om 't harte slaat! 
Maar hoe? geen zweem van schrikken of gevaren 
Vertoont zich thands in schaduw dezer blaâren! 




18.


Hij gaat; en hoort! daar murmelt in 't verschiet 
Een mengeling van smeltende choralen: 
Als ruischt en snikt een murmelende vliet, 
Als zucht het windtje' in smachtend ademhalen, 
Als jammerklaagt een stervend zwanenlied, 
Beandwoord door bedroefde nachtegalen: 
Als klinkt muziek van stemmen, harp en luit - 
Eén enkle klank drukt al die klanken uit. 




19.


De Ridder had het sijfelen van slangen, 
Het brullen van hyëen en leeuw verwacht: 
En wat hij hoort, zijn lieflijke Elfenzangen, 
En golfgekweel en filomeelenklacht. 
Eerst toeft hij, van nieuwsgierigheid bevangen, 
Dan gaat hij voort, maar aarzelende en zacht: 
Geen hinderpaal ontmoet hij op zijn wegen - 
Alleen houdt straks een klare stroom hem tegen. 





{==182==} {>>pagina-aanduiding<<}

20.


Een gantsche lent' van bloemen, uitgezocht 
Van kleur en geur, is aan zijn boord ontsproten; 
Hij slingert voort en op zijn wandeltocht 
Houdt hij geheel het tooverbosch omsloten, 
Tot dat hij, met een snellen kronkelbocht, 
In 't lommer dringt, nieuwsgierig voortgeschoten, 
De blaâren met zijn zilverdaauw besprengt, 
En licht en schaduw in zijn golfjens mengt. 




21.


De Ridder blikt rondsom met vorschende oogen, 
Tot hij op eens een breede brug aanschouwt, 
Die, onderschraagd door blanke marmerboogen, 
Gegoten schijnt uit louter blinkend goud. 
Hij snelt terstond, verbaasd en opgetogen, 
Haar over, en bereikt den zoom van 't woud. 
Hij wendt zich om: de brug zinkt in de golven - 
Ze is plotseling en spoorloos overdolven. 




22.


En wilder en al wilder uitgestroomd, 
Zwelt nu de vloed met hobbelende baren, 
En wordt een wervelkolk, die schuimt en stoomt, 
Nooit brug meer duldt en dreigt met doodsgevaren. 
Maar Reinout stapt kloekmoedig naar 't geboomt', 
Dat hem begroet met dichtgeweven blaâren; 
En 't is alsof die prachtige eenzaamheid 
Hem tred voor tred verrassingen bereidt. 




23.


Waarheen hij gaat, of waar hij ook blijft pozen, 
O wonder! 't bloeit en ritselt overal. 
Hier schieten lelies op, ginds bloeien rozen, 
Hier springt een bron, dáár bruischt een waterval. 
De boomen-zelfs, waarin de zefiers kozen, 
Verjongen zich als in een Tooverdal: 
Hun bast wordt week, hun lover groen en teder, 
Als keerde op eens hun eerste lente weder. 





{==183==} {>>pagina-aanduiding<<}

24.


't Is mannadaauw wat uit de boomschors vliet, 
En honigzeem bedrupt de groene lanen; 
En hoor! daar zweeft, daar zwelt op nieuw dat lied, 
Zoo weemoedvol en ruischende van tranen. 
Maar waar hij vorscht, hij vindt het zangchoor niet, 
Dat instemt met den wind, den stroom, de zwanen. 
Hij zoekt vergeefs een menschelijk gelaat, 
En weet niet waar die harmony ontstaat. 




25.


Hij staart, en waant, na vruchteloos beraden, 
Dat zinsbedrog zijn tintlend oor bedroog; 
Daar valt, aan 't eind van een der kronkelpaden, 
Een myrth hem op een open park in 't oog: 
De forsche stam, vol weelderige bladen, 
Stijgt fierder dan cypres of palm omhoog: 
Zij heft de kruin naar 's hemels wolkenzoomen, 
Als ware zij de koningin der boomen. 




26.


En Reinout wordt een nieuw tooneel gewaar, 
Zoodra zijn voet het park is ingetreden: 
Daar splijt een eik zich plotsling van elkaâr, 
De schorse wijkt van boven tot beneden: 
Een woudnymf komt te voorschijn, wonderbaar 
Gekleed, maar schoon, met poezle maagdenleden. 
Nog honderd boomen splijten evenzeer, 
En honderd nymfen dartlen heen en weêr. 




27.


Gelijk op 't doek, of tusschen schouwburgschermen, 
Somtijds een schaar van boschgodinnen stoeit, 
Met opgeschort gewaad, los hair, bloote armen, 
De voetjens met de jachtkothurn geschoeid: 
Zóó dartlen daar die huppelende zwermen 
Van nymfen ook, door 't geurig loof ombloeid. 
Alleen is haar geen pijlbus omgehangen, 
De werpspiets door viool en luit vervangen. 





{==184==} {>>pagina-aanduiding<<}

28.


Fluks vangen zij een blijde reidans aan, 
En huppelen in duizend slingeringen 
Om Reinout heen, dien ze in den kring doen staan, 
Terwijl ze meê den myrthenboom omringen. 
Ai ziet, hoe vlug heur sylfenvoetjens gaan! 
Ai hoort, hoe zoet heur rozenlipjens zingen: 
‘Te goeder uur tradt ge onzen Lusthof in, 
Gij, Liefde en Hoop van onze Koningin! 




29.


Gij-enkel kunt de kwijnende genezen, 
Wie Amors pijl het bloedend hart doorstiet. 
Dit somber woud, zoo straks nog uitgelezen 
Tot de uitgestorven treurcel van 't verdriet, 
Is plotsling uit zijn doodslaap opgerezen, 
Het leeft en bloeit, zoodra 't u naadren ziet!’ - 
Zoo zongen zij. Een stroom van malsche noten 
Ontvloeit de myrth, die eensklaps wordt ontsloten. 




30.


De aâloudheid roemt een houtvorm van Sileen, 
Wiens schoot een gouden Pallas hield verholen: 
Maar wie beschrijft de wondre aanminnigheên, 
Tot hiertoe in den myrthenboom verscholen? 
Hij baart een Nymf, zoo blank als marmersteen, 
Geschikt om ziel en zinnen te doen dolen: 
Een Engelin, die Reinout droomen doet 
Dat hij op eens Armidaas beeld begroet! 




31.


Zij ziet hem aan met vreugde en smart in de oogen, 
Één blik drukt duizend zielsgevoelens uit. 
Zij snikt: ‘O gij, zoo gruwzaam mij ontvlogen, 
Keert ge eindlijk weêr? Wat heeft uw vlucht gestuit? 
Wat brengt u hier? Een teder mededogen? 
De liefde tot uw weduwlijke bruid? 
Of roept ge op nieuw een zwakke vrouw ten strijde? 
Wat wil dat zwaard? Wat wendt ge 't hoofd op zijde? 





{==185==} {>>pagina-aanduiding<<}

32.


Komt gij als vriend, of vijand? Had ik ooit 
Mijn brug gebouwd, zoo ik een vijand wachtte? 
Met beekjens en gebloemte 't woud getooid? 
Den weg gebaand? Mijn éénigste gedachte, 
Mijn hoop, waart gij! Hoe staat gij dus verstrooid? 
Leg af dien helm, en zie mij aan. Ik smachte! 
Gun me aan uw hart het zaligste geluk, 
Of duld althands, dat ik uw handen druk!’ 




33.


Zóó spreekt ze, en staart met blikken, droef aan 't kwijnen, 
Den jongling aan. De raadloosheid ontlokt 
Haar tranen, die gestolde parels schijnen, 
Terwijl haar volle boezem hijgt en nokt. 
Het schouwspel van zoo bange folterpijnen, 
Hadd' zelfs een hart van diamant geschokt - 
Maar Reinout, woest noch wreed, doch onbewogen, 
Heeft onverwijld zijn slagzwaard uitgetogen. 




34.


Hij naakt den myrthenboom; maar zij omarmt 
Den dierbren stam, en schreit, door angst gedreven: 
‘Verwoest hem niet, den boom die mij beschermt, 
Mijn woning! ach, mijn schuilplaats! Laat haar leven! 
Leg af uw zwaard; of - zoo ge u niet erbarmt, 
Doorstoot mijn borst en doe Armida sneven! 
Ja, slacht uw bruid, die aan uw voeten knielt, 
Eer gij mijn boom, mijn schoone myrth, vernielt!’ - 




35.


Hij zwaait het staal, gevoelloos voor heur weenen, 
En ziet! een nieuw tooneel verbaast den Held! 
Gelijk een beeld, ons in den droom verschenen, 
Op eenmaal tot een ander beeld versmelt: 
Alzoo de Nymf: heur blosjens zijn verdwenen: 
Heur voorhoofd rimpelt zich: heur lichaam zwelt - 
En plotsling in een Briareus herschapen, 
Zwaait zij met honderd armen 't rammlend wapen. 





{==186==} {>>pagina-aanduiding<<}

36.


't Zijn vijftig blanke zwaarden, die zij tilt, 
En vijftig schilden, rood van bloed bedropen. 
Heur aanschijn vlamt, heur oog rolt woest en wild, 
Heur maagden zijn veranderd in Cyklopen! 
Maar Reinout velt de myrth, die klagend gilt 
Bij elken slag. Des Afgronds poort springt open, 
Geheel de Styx, met aaklig wiekgerucht, 
Spookt met millioenen schimmen door de lucht. 




37.


De bodem beeft - de zwarte wolken dragen 
De donders aan op vliegend bliksemlicht; 
De orkanen worstlen met de hagelvlagen, 
En zweepen 't ijs den Ridder in 't gezicht. 
Toch houwt hij voort met altijd wisse slagen: 
Eer gaat de waereld onder, eer hij zwicht. 
Daar valt de myrth! - Nu is de kracht verbroken 
Van 't Tooverspel! Verdwenen zijn de spoken. 




38.


De stormwind zwijgt; de ontwolkte hemel blaauwt, 
't Keert alles tot zijn waren toestand weder. 
Sireenenzang noch angstkreet klinkt door 't woud; 
Zacht ritselt de eik, en statig ruischt de ceder. 
Onzeker waar 't gebroed zich oponthoudt, 
Hakt Reinout soms nog enkle takken neder; 
Nu glimlacht hij: ‘O schimmen vol bedrog, 
Wat dwaze vrees baart gij den menschen toch!’ 




39.


Hoe haast hij zich naar 't leger weêr te keeren! 
En hoor! daar juicht de heilige Eremiet: 
‘Geen Hel zal meer 't betooverd woud bezweeren, 
De Held verwon! hij nadert in 't verschiet!’ 
En ja, hij komt. Hoe glinsteren zijn kleêren! 
Hoe blinkt dat oog, dat diep ontzag gebiedt! 
Hoe gloeit die zilvren aadlaar in de stralen 
Der middagzon, die op zijn helmkam dalen! 





{==187==} {>>pagina-aanduiding<<}

40.


Al de Edelen begroeten hem om strijd, 
Zijn lof weêrklinkt van honderdduizend tongen; 
Maar niemant die den jongen held benijdt. 
Hij groet Buljon, die mild en onbedwongen 
Hem prijst. Hij spreekt: ‘Der goede zaak gewijd, 
Ben ik, o Heer! in 't Tooverbosch gedrongen, 
Ik zag en overwon 't bedrog. Zend vrij 
Uw mannen uit: nu is 't gevaar voorbij!’ 




41.


Nu kapt men 't hout, dat voor den storm moet dienen: 
De schoonste boomen vallen d' akst ten buit. 
Een Werkman had weleer de krijgsmachinen 
Gewrocht: thands kiest Buljon een Kunstnaar uit, 
Die, vaardiger, met taaie wilgentienen 
De ranke balken aan elkander sluit. 
Wilhelmus is 't, een Genuees, en vroeger 
Alom beroemd als moedig zeedoorploeger. 




42.


Verdreven door de Saraceensche vloot, 
Die hem 't gebied ontweldigde op de baren, 
Verruilde hij heur onbetrouwbren schoot 
Voor 't vaste-land, en diende in Godfrieds scharen. 
In kloek vernuft en kennis even groot, 
Kon hem geen werktuigkundige evenaren. 
Hem helpt een schaar van meer dan honderd man 
In 't onverpoosd volvoeren van zijn plan. 




43.


En menig ram, gepunt met dubblen horen, 
Balist en katapult, die, forsch en stout, 
Met grof geschut verplettren en doorboren, 
En allerhande stormtuig, wordt gebouwd. 
Maar 't meesterstuk des Kunstnaars is een toren, 
Geheel gewrocht uit stevig dennenhout, 
En overdekt met vochte dierenvellen, 
Om hem voor 't vuur in veiligheid te stellen. 





{==188==} {>>pagina-aanduiding<<}

44.


't Gevaart' gaat vlug uit één en even vlug 
Weêr in elkaâr. De stormbok valt beneden 
De vesting aan, vooruit en weêr terug; 
En machtig om der Ridders ijzren schreden 
Te dragen, springt, juist midden uit, een brug, 
Die reikt tot aan den muur, dus fel bestreden. 
Van boven staat een kleiner torentop: 
Dien schroeft men lager neêr of hooger op. 




45.


De toren rolt langs welgebaande paden 
Op meer dan honderd vlugge wielen voort. 
Hoe zwaar met volk en wapenen beladen, 
Niets dat zijn vaart ook maar een oogwenk stoort. 
De scharen, die bewondrend nader traden, 
Slaan d' arbeid gà, die 't kunstgraag oog bekoort: 
Straks ziet men nog een tweetal torens prijken, 
Die 't eerste meesterstuk geheel gelijken. 




46.


De Saraceen terwijl geeft rustloos acht: 
Zijn wachters op den hoogen muur, verkennen 
Het Christenkamp, heel d' omtrek, dag en nacht; 
Zij zien naar 't woud de leêge wagens rennen, 
En keeren met een hemelhooge vracht 
Van beukgeboomt' en cederen en dennen; 
Zij zien gevaarten rijzen in 't verschiet, 
Maar 't oog ontdekt heur samenstelling niet. 




47.


Zij bouwen ook machinen; zij versterken 
De torens en de muren overal; 
En allermeest dien kant der vestingwerken, 
Dien allereerst de Frank bespringen zal. 
Nu kent weldra hun dwaze trots geen perken: 
Zij roemen d' onverwinnelijken wal; 
Terwijl Ismeen voor hun verwaten vingren 
Een polver kneedt, dat bliksems uit zal slingren. 





{==189==} {>>pagina-aanduiding<<}

48.


Hij mengelt pek en zwavel door elkaâr, 
In 't Doode Meir van Sodoma vergaderd, 
Of in den stroom, die met zijn troeble baar 
Tot negenmaal de krocht der Hel dooradert. 
Alzoo bereidt de sluwe Toovenaar 
Een vuur, dat stinkt en blindbijt wien het nadert; 
Dus zou een felle brand, vol schade en pijn, 
De wrake voor 't ontweldigd mastbosch zijn. 




49.


Terwijl dus 't Kamp tot d' aanval, en de Heiden 
Ten tegenweer zich ijverig bereidt, 
Daar drijft een duif, die ze allen onderscheiden, 
Hoog in de lucht, de vleuglen uitgebreid. 
Onfeilbaar schijnt heur aandrift haar te leiden, 
Zij vliegt daarheen in kalme zekerheid; 
Bij elken wiekslag ziet zij d' afstand wijken; 
Juist zal zij in de vesting nederstrijken - 




50.


Als plotseling een valk ter nederschiet, 
Met kromme neb en scherpgeklaauwde poten, 
Die dreigend haar den verdren tocht verbiedt. 
De simple duif, straks tot de vlucht besloten, 
Daalt waar ze in 't Kamp de hoofdtent open ziet, 
En schuilt er weg, van doodsangst overgoten. 
De valk haar na! Al hooger stijgt de nood, 
Daar bergt de duif het kopje' in Godfrieds schoot! 




51.


Pas heeft ze daar een toevluchtsoord gevonden, 
Of ziet! Buljon ontdekt een zijden draad, 
Voorzichtig om heur teedren hals gewonden: 
Heur vleugel dekt een brief! Hier dreigt verraad! 
Het schrift wordt niet gelezen maar verslonden, 
En ja, 't luid kort en bondig wat er staat: 
‘Den Koning van Judea heil en vrede 
Van 't Krijgshoofd van Egypte! Hoor zijn bede: 





{==190==} {>>pagina-aanduiding<<}

52.


Volhard, o Vorst! en nijpt uw toestand ook, 
Bescherm de vesting nog een dag zes, zeven! 
Wij rukken aan: haast wordt als damp en rook 
Die gantsche macht van Franken weggedreven!’ 
Zóó stond er op de pergamenten strook 
In wonderlijke letteren geschreven, 
Door Emireen - 't bekend gebruik was oud - 
Der vlugge duive als bode toevertrouwd. 




53.


Men laat de duive vrij - zij rept de veêren 
En slaat de blanke vleugels uit; maar niet 
Om naar heur heer en zender weêr te keeren, 
Wien ze in heur vreeze, ondanks zich-zelf, verried. - 
Buljon vergaârt de Hoofden zijner heiren, 
Toont hun den brief en spreekt: ‘Gelijk gij ziet, 
Mijn vrienden! God ontsluiert ons de plannen 
Der vijanden, hoe sluw zij samenspannen! 




54.


Nu mag er ook geen oogenblik gemard: 
't Is tijd, nog ééns op Salem aan te rukken. 
De Zuiderzij', door rots bij rots verspard, 
Wat moeite en zweet het kost', moet eindlijk bukken. 
Te lang heeft ons die steenklomp uitgetart, 
Zij 't klimmen zwaar, o 't kán en zál gelukken! 
Te meer daar slechts geringe tegenstand 
Van wapens ons zal wachten van dien kant. 




55.


Gij Reinout! zult uw stormbok op de wallen 
Doen spelen aan die zelfde Zuiderzij'! 
Ik houd me, of ik ten Noorden aan wil vallen, 
Aan 't voorhoofd van mijn wakkre ruiterij - 
Dáár snellen dan des vijands duizendtallen 
Bedrogen saam', want plotsling keeren wij, 
En pijlsnel kiest mijn vluggewielde toren 
Een ander punt om in den muur te boren! 





{==191==} {>>pagina-aanduiding<<}

56.


Dan stuwt Kamil den derden toren voort, 
Om nevens mij de vesting te bespringen!’ - 
Aandachtig heeft hem Reinout aangehoord, 
Met allen die den vroomen held omringen. 
‘Daar is, voorwaar!’ dus neemt hij thands het woord, 
‘Niets op den raad des Veldheers af te dingen: 
Slechts wenschte ik, dat een welbeproefd spion 
't Egyptiesch heir terwijl verkennen kon: 




57.


Een, die de koppen telde en op kon sporen 
Wat oorlogsplan hun opperheirvoogd voedt!’ - 
- ‘“Dan bied ik u,”’ dus laat zich Tankred hooren, 
‘“Mijn schildknaap aan! Hij is een man van spoed 
En kloek beraad, juist voor een spiê geboren, 
Vol moed altijd, maar zonder overmoed. 
Hij kan zijn stem en houding honderdmalen 
Veranderen en spreekt verscheiden talen.”’ - 




58.


De schildknaap komt en hoort glimlachende aan 
Wat Godfried en zijn heer van hem begeeren: 
‘Een waagstuk!’ roept hij blijde, ‘ik zal 't bestaan! 
Mijn paard! Dat ik zal slagen, durf ik zweeren. 
'k Zal spoedig in het kamp des vijands staan, 
Waar niemant mij zal kennen, niets zal deeren! 
Bij lichten dag zwerf ik door 't leger heen, 
Tel man en paard, en noem ze u één voor één. 




59.


De kracht, den staat van al die bonte rangen, 
De plannen van den Heirvoogd, vorsch ik uit. 
Gij zult van mij een trouw verslag ontfangen, 
Want elk geheim, hoe diep ook, wordt mijn buit!’ - 
Zoo spreekt Vafrijn. Zijn harnas wordt vervangen 
Door 't linnen, dat den naakten hals omsluit 
En neêrgolft tot de voeten: - om zijn slapen 
Is 't ijzer in een tulbandwrong herschapen. 





{==192==} {>>pagina-aanduiding<<}

60.


Met boog en pijl gewapend, een barbaar 
In stal en gang, stapt hij vermomd daarhenen. 
Zijn vreemde spraak verbaast de gantsche schaar 
Van makkers, die zich in een kring vereenen. 
Hij hadd' in Memfis een Egyptenaar, 
In Tyrus een Feniciër geschenen. 
Hij stijgt te paard: zijn vliegend krijgsgenet 
Laat naauw in 't zand den indruk van zijn tred. 




61.


De derde dag, gewiekt ter kim gestegen, 
Begroet den Frank, die rustloos zwoegt en werkt. 
Geëffend zijn de hobbelige wegen, 
De wapenen en 't oorlogstuig versterkt. 
De slaap, ter sluiks en spade neêrgezegen, 
Wordt meestal tot een enkel uur beperkt: 
Zoo maken ze, onvermoeid, bewondrenswaardig, 
In luttel tijds ten grooten storm zich vaardig. 




62.


Den laatsten dag brengt Godfried in gebeên 
En vasten door; hij leidt zijn duizendtallen 
Ter biecht en straks naar 's Heeren Tafel heen. 
Dan doet hij luid trompet en trommel schallen, 
En gaârt zijn macht en oorlogstuig bijéén, 
Waar hij juist niet de vesting aan zal vallen. 
De vijand waant, dat hij de sterkste zij' 
Bespringen wil, en spaart geen spotternij. 




63.


Maar 's nachts, daar rolt op snellen raderwagen 
De toren naar een zwakker vestingmuur, 
Waar bocht noch hoek den gang des werks vertragen: 
Ook Reinouts toren wordt ter zelfder uur 
Hoog op den naasten heuvel opgeslagen, 
En heft den top naar 't graauwe luchtazuur; 
En tusschen Noord en Westen is den toren 
Van Held Kamil een derde plaats beschoren. 





{==193==} {>>pagina-aanduiding<<}

64.


Als de Oosterkim den jongen dag weêrkaatst, 
Die opstijgt naar de blaauwe hemelboogen, 
Daar staan op eens de Heidenen verbaasd: 
De toren, van zijn oude plek bewogen, 
Is elders naast twee anderen verplaatst, 
Tot op dit uur verborgen voor hunne oogen; 
En dreigend rukt de fiere Christenvaan 
Met duizend rammen en balisten aan. 




65.


Nu kookt het bloed den Saraceen in de aàren; 
Hij voert in haast zijn wapens, al zijn macht 
Van oorlogstuig en de uitgezochtste scharen 
Ter zijde, waar hij Godfrieds aanval wacht. 
Maar deze, die welhaast de Egyptenaren 
Verbeidt, doet dus, op alles wijs bedacht, 
Zijn last aan Welf en beide Roberts weten: 
‘Gij blijft gewapend in den zaâl gezeten, 




66.


En waakt, dat niet, als ik den zwakker' wal 
Der vesting met de mijnen zal bestrijden, 
Een vijand ons van buiten overvall'! 
Zorgt, met uw zwaard den weg hem af te snijden!’ - 
Hij zwijgt. En ziet! een blakend heldental, 
Ten storm gereed, ijlt nader van drie zijden: 
Maar Aladijn, geharnast in 't geweer, 
Gaat ijlings met drie benden hen te keer. 




67.


Hoe zwaar de last der jaren hem moog' wegen, 
Zijn leden zijn in 't wichtig staal gekneld; 
Hij heeft op nieuw het roestig zwaard doen vegen, 
Waarmeê hij Reimont onder de oogen snelt. 
Vergramde Soliman grijnst Godfried tegen, 
Argant - Kamil, wien Tankred vergezelt, 
Die heden nog (zóó heeft het Lot besloten!) 
Het hart zijns ouden vijands zal doorstoten. 





{==194==} {>>pagina-aanduiding<<}

68.


De schutters, eerst, beginnen 't oorlogsspel: 
Ziet! hoe ze reeds én boog én boogpijl richten. 
De scherpe flitsen vliegen bliksemsnel, 
De lucht verduistert door een wolk van schichten. 
Maar 't slingertuig, vernielende als de hel, 
Dreigt doodlijker verwoesting aan te richten, 
Daar 't heel een jacht van marmren kogels werpt, 
En balken, aan de punt met staal gescherpt. 




69.


De steenen ploffen neêr als donderkloten, 
De wapenen vergruizend met de leên: 
Wien ze in hun reuzenvaart omverre stoten, 
Die zijgt tot een verminkten romp inéén. 
De pijlen, in het lillend vleesch geschoten, 
Gaan snerpend door gebeente en peezen heen, 
En laten in de diepe wond hun zwadder 
Gelijk de beet van een vergiftigde' adder. 




70.


Maar 't werptuig woede en pijlenhagel fluit', 
Niets kan de vlijt der Heidenen verstoren: 
Zij spannen reeds hun taaie doeken uit, 
En menig wolbaal wentlen zij naar voren, 
Waarop de vaart der oorlogsrammen stuit, 
Waarin, halfweg, de vliegende ijzers smoren. 
Ook schieten zij in 't allerdichtst allarm 
Hun flitsen neêr, een scorpioenenzwerm! 




71.


't Is of de Frank te meer zich aan voelt vuren, 
Naar 's vijands trots te stouter hem trotseert. 
De breede kat doet hem den storm verduren 
Der pijlen, nu door 't schuttend hout gekeerd. 
De toren rukt al dichter naar de muren, 
Door duizend handen vruchtloos afgeweerd. 
Men waagt het reeds de stormbrug vast te hechten; 
De bok vaart voort den kranken wal te slechten. 





{==195==} {>>pagina-aanduiding<<}

72.


Besluiteloos blijft eensklaps Reinout staan. 
Hoe! zal hij met zoo klein gevaar zich meten? 
Eén zelfden weg met al die andren gaan? 
Niets meer zijn dan een schakel in de keten? 
Dat nimmer! slechts een onbekende baan, 
Voor elk te steil, kan zijner waardig heeten. 
Hij wil den muur beklautren, waar diens kracht 
En hoogte 't meest met elke dreiging lacht. 




73.


Hij wendt zich tot de wijdberoemde scharen, 
Die Dudo eens ten aanval heeft geleid. 
Hij roept: ‘O schande! een enklen muur te sparen! 
De vijand spot met onze weeklijkheid. 
De ware moed kent slagboom noch gevaren, 
Want overal is hem een weg bereid. 
Ten aanval, op! laat steen en ijzer stormen, 
Wij zullen ons een heerlijk schutdak vormen!’ 




74.


Zij scharen zich met geestdrift om hem heen 
En haasten zich hun schilden op te heffen, 
En sluiten die gelijk een dak inéén: 
Zoodat geen worp 't omwelfde hoofd kan treffen. 
Al dondren ook de klompen naar beneên, 
Het schutdak draagt ze en houdt den bodem effen: 
Zoo snellen zij in dichte reien voort, 
En niets dat hun gewiekten stormmarsch stoort. 




75.


En Reinout legt, tot vóór den muur gevlogen, 
Een ladder aan, die honderd sporten telt: 
't Gevaart' wordt door zijn sterke hand bewogen, 
Als door den wind een grashalm op het veld. 
Gepunte balken storten uit den hoogen, 
Geheele rotsen reegnen op den held. 
Zijn reuzenkracht zou van geen wijken weten, 
Ware ook de Olymp en de Ossa neêrgesmeten! 





{==196==} {>>pagina-aanduiding<<}

76.


Geen pijlenwoud, welks last hem wanklen doet; 
Zijn schild torscht een gebergt' van steenrotsbrokken - 
Terwijl hij 't hoofd met de eene hand behoedt, 
Weet de andere den sterken muur te schokken. 
Zijn voorbeeld zet al de anderen in gloed: 
Zóó kan een stout, verheven voorbeeld lokken! 
Men ijlt hem na, de ranke sporten op, 
Maar velen, ach! bereiken nooit den top. 




77.


Hier valt er een, ginds wordt er een doorschoten; 
Maar Reinout volgt zijn steile gloriebaan, 
Bemoedigt of bestraft zijn tochtgenooten, 
En grijpt reeds een der muurkanteelen aan. 
Het volk rot saam' en wil hem nederstoten, 
Maar voelt zich met een titanskracht weêrstaan. 
Eén enkle, zwevende in de lucht gestegen, 
O wonder! houdt geheel een heirmacht tegen. 




78.


Hij houdt haar tegen, rukt vooruit, en staat 
Gelijk een palm, wien niets het hoofd doet neigen. 
‘Hoe banger nacht, hoe blijder dageraad!’ 
Ziedaar 't Geloof aan groote zielen eigen. 
Dat geeft hem kracht: hij overwint, hij slaat 
Zich heen door duizend zwaarden, die hem dreigen, 
Bespringt den trans, heeft juichend post gevat, 
En baant alzoo voor al de zijnen 't pad. 




79.


Een jonger broêr des Veldheers volgt zijn schreden; 
Hij wankelt aan den hoogen vestingrand: 
Maar Reinout, als zijn engel toegetreden, 
Weêrhoudt en tilt hem aan zijn rechterhand. 
Buljon terwijl heeft rusteloos gestreden, 
Door doodsgevaar begrimd aan alle kant, 
Waar niet slechts menschen zich ten tweekamp wijden, 
Maar zelfs de krijgsmachinen samen strijden. 





{==197==} {>>pagina-aanduiding<<}

80.


De Saraceen heeft boven op den wal 
Een paal geplant, een mast in vroeger dagen. 
Hij draagt een zwaren dwarsbalk, overal 
Bespijkerd en de punt met staal beslagen. 
Dien trekken ze eerst aan kabels zonder tal 
Te rug, en dan, of 's hemels wervelvlagen 
Hem joegen, vliegt de balk vooruit en stoot 
Het stormgevaart' des vijands in den schoot. 




81.


Zóó drilt het Nijldier zijn metalen horen! 
Zóó sist de vlijm der Boa heen en weêr! 
Hoe beukt de balk den waggelenden toren! 
Reeds ploffen hier en daar de planken neêr. 
Waakt, Christnen! waakt! .... Hun hoop is niet verloren: 
Daar gaan zij reeds het wis verderf te keer, 
Daar zwaaien zij twee sikkels, die de touwen 
Van 't reuzig blok op eens door midden houwen. 




82.


Gelijk een rots, ontworteld door den tijd, 
Of door d' orkaan gescheurd, met dondrend kraken 
Van 't voetstuk rolt, het woud aan flarden rijt, 
En brijzelend ter neêr stort op de daken: 
Zóó valt de balk! De muur beeft wijd en zijd, 
Het bolwerk splijt, ontelbre Heidnen slaken 
Den raauwen gil des doods - de toren springt 
Omhoog, en 't verst geheuvelte rinkinkt. 




83.


Zeeghaftig wil de Veldheer voorwaards dringen, 
Reeds waant zijn moed zich meester van de stad, 
Als plotsling rook en vonken hem omringen: 
't Is stinkend vuur wat in zijn oogen spat, 
En zwaveldamp, in dwarrelende kringen. 
Zóó blakert nooit het stekend zonnerad 
Den Indiaan; zóó felle vlammen stijgen 
Uit de Etna niet, van barensnood aan 't hijgen. 





{==198==} {>>pagina-aanduiding<<}

84.


Vuurpotten, pijlen, bomben, vliegen uit 
En springen rond, en rosse vlammen lekken 
Den toren; stank en damp en stormgeluid 
Vermengen zich en nevels overdekken 
Den schrik des brands. De natte dierenhuid 
Kan 't stormgevaart' niet lang ten schuts verstrekken. 
Zij rimpelt reeds.... Brengt God geen uitkomst aan, 
De toren zal in vlammen ondergaan! 




85.


Maar Godfrieds moed is niet zoo ras bezweken: 
Zijn voetzool wijkt, zijn kleur verandert niet. 
Hij troost zijn volk, dat nu bij volle beeken 
Het water op de dorre huiden giet. 
Maar 't water ook begint weldra te ontbreken; 
De hoop verdwijnt, de laatste druppel vliet.... 
Daar blaast een storm op eens uit volle kaken 
Den brand te rug op die den brand ontstaken. 




86.


Daar vindt het vuur, gedreven door d' orkaan, 
De doeken die den veegen wal bewaren: 
Ziet, hoe ze op eens in laaie vlammen staan, 
Die steigren en geen enkel bolwerk sparen! 
O Held, wien de Englen Gods ter zijde staan! 
O Lievling van den Heer der legerscharen! 
Hij strijdt voor u! Op Zijn bazuingeschal 
Ontwaakt de storm, die u behouden zal. 




87.


Maar helsche Ismeen, nu zich de vlammen keeren, 
Ziet zich bestreên door eigen solfervuur. 
Nog eens wil hij de macht der Hel bezweren, 
En dwingen heel de oproerige Natuur. 
Daar treedt hij, voor het oog der beide heiren, 
Naast twee gevloekte heksen op den muur. 
Ruig, scheel, gewoon de duivlen te gebieden, 
Schijnt hij een Pluto tusschen Eumeniden. 





{==199==} {>>pagina-aanduiding<<}

88.


Reeds murmelt hij het machtig tooverwoord, 
Dat de Acheron niet zonder schrik kan hooren. 
Reeds wordt de loop der middagzon gestoord 
Door nevelen, waarin heur stralen smoren: 
Daar valt een slag, daar rolt een donder voort, 
Een halve berg ploft neder uit den toren, 
Verplet Ismeen en 't gruwzaam heksenpaar, 
En mengelt bloed en leden door elkaâr. 




89.


Vergruizeld zijn hun beenderen, vermalen 
Als 't koren door den zwaren meulensteen. 
Nu vlieden, ver van 's hemels zonnestralen, 
Op vale wiek hun booze zielen heen, 
En zinken in de diepe jammerdalen 
Van d' Acheron met angstig klaaggeween: 
Dáár zal de nacht voor eeuwig haar omringen. 
Vreest dan den Heer, gij broze stervelingen! 




90.


De toren, nu beveiligd voor den brand, 
Genaakt de stad op ratelende wielen, 
En slingert in den steenen vestingrand 
De stormbrug vast. De hoop ontzinkt de zielen 
Der Heidenen; maar met gespierde hand 
Zoekt Soliman den toegang te vernielen. 
Ook hadd' de brug zijn slagen niet doorstaan; 
Maar - plotsling rolt een tweede toren aan! 




91.


Het krijgsgevaarte - ontzettend om te aanschouwen! - 
Reikt hooger dan de hoogste toren blinkt. 
't Is of de stad met al heur prachtgebouwen 
Op eenmaal in de laagte nederzinkt. 
Maar Soliman, met tergend zelfvertrouwen, 
Deinst niet, hoe fel de vijand nader dringt. 
Hij beukt de brug, en poogt den moed der zwakkren 
En aarzlenden door kreeten aan te wakkren. 





{==200==} {>>pagina-aanduiding<<}

92.


En Michaël, de hooge Aartsengel, staat 
Op eens voor 't oog des Veldheers. Bij den luister, 
Die afstraalt van zijn hemelsch lichtgewaad, 
Schijnt zelfs de zon in al haar glorie duister. 
‘O Godefried!’ zoo spreekt hij, ‘de ure slaat, 
Die Sion zal bevrijden van heur kluister! 
Neen! sla den blik niet twijfelend ter aard'! 
Zie, hoe de Heer Zijn dierbaar volk bewaart! 




93.


Aanschouw dien drom doorluchte wolkberijdren, 
Met vlammend zwaard neêrdalend van omhoog! 
Ik wil het floers der sterflijkheid verwijdren, 
Gewonden om 't kortzichtig menschenoog, 
Opdat uw blik de heilge Hemelstrijdren, 
Het gantsche heir der Geesten, groeten moog'! 
Opdat ge een wijl in 't gloeiend licht kunt staren, 
Dat uitschiet van die uitverkoren scharen! 




94.


Ziedaar de zielen, die voor Jezus' woord 
Gevallen zijn, en nu bij Jezus wonen! 
Zij kampen meê, zij rukken worstlend voort 
Naar d' eindpaal, waar de glorie u zal kroonen! 
Ginds, waar de muur, geheel en al doorboord, 
Vast wankelt op der Franken jubeltonen, 
Daar arbeidt Hugo, die met Cherubsvuist 
Het bolwerk tot op 't fondament vergruist. 




95.


Zie Dudo ginds de Noorderpoort doen beven 
Door staal en vuur, van 't Heidensch bloed omplascht! 
Hij doet den moed der worstelaars herleven, 
Bestuurt hun zwaard en houdt de ladders vast. 
En die daar ginds, van 't plechtgewaad omgeven, 
Op 's heuvels top uw zwervend oog verrascht, 
Is Ademar, de Bisschop, in uw midden 
Ter neêr gedaald tot zegenen en bidden. 





{==201==} {>>pagina-aanduiding<<}

96.


Sla hooger nog uw blikken, en begroet 
De Heiligen, die helpende u omringen!’ - 
Hij blikt, en ziet, in meer dan zonnegloed, 
Een legioen gewiekte Hemelingen. 
Drie heiren vormt de onmetelijke stoet, 
En ieder heir verdeelt zich in drie kringen. 
Die cirkels sluiten om elkander heen, 
En hebben 't vlammend middenpunt gemeen. 




97.


Hij sluit het oog, verblind door zooveel stralen, 
Ontsluit het weêr - maar 't vizioen verdween. 
Slechts ziet hij, dat de zijnen zegepralen, 
Voortklimmend, met de glorie op hun schreên, 
Dat Reinout ginds de Halve Maan doet dalen, 
Dat de anderen hem volgen, één voor één; 
En plotseling, van ongeduld aan 't branden, 
Rukt hij de kruisbanier uit 's vendrigs handen. 




98.


Daar spingt hij op de ranke brug vooruit, 
Maar halverweegs staat Soliman te wachten; 
En 't plekjen, dat zoo luttel ruimte omsluit, 
Wordt strijdperk van de ontzachelijkste krachten.... 
‘'k Laat willig,’ roept de fiere Sultan uit, 
‘O vrienden! me in uw plaats als offer slachten! 
Houwt achter mij de brug ter neêr! Ik blijf, 
En duur, voorwaar! verkoop ik 't veege lijf!’ 




99.


Maar hij ontwaart, hoe, machtloos weggedreven, 
Zijn Heidenvolk voor Reinouts blikken vliedt. 
‘Wat zal ik doen?’ zoo dubt hij; ‘laat ik 't leven 
Op deze plek, het baat mijn vrienden niet. 
'k Breng elders hulp! ...’ Hij heeft de brug begeven - 
Buljon, wien niets den toegang meer verbiedt, 
Volgt dreigend na, en doet voor 't oog der dappren 
Hoog van den muur het Christenvendel wappren. 





{==202==} {>>pagina-aanduiding<<}

100.


Daar zwaait en zwiert, zeeghaftig opgericht, 
De reine vaan, uitgolvende in den hoogen, 
Omgloried door het klaarste zonnelicht, 
Eerbiedig door den zachtsten wind bewogen. 
Haar deert noch lans noch steen noch slingerschicht: 
Zij stuiten af, of zijn voorbijgevlogen. 
't Is of Natuur heur grootsche zege looft, 
En Sion, al de heuvlen, buigen 't hoofd. 




101.


Nu galmt op eens van honderdduizend tongen 
Een jubelkreet en davert heinde en veer, 
Tot grotten en spelonken doorgedrongen, 
Verdubbeld door de verste bergen weêr. 
Ook Tankred, als een leeuw vooruitgesprongen, 
Verdrijft Argant, werpt elken slagboom neêr, 
Vliegt langs zijn brug, bevrijdt aan alle kanten 
't Noord-West des muurs, en - weet er 't kruis te planten! 




102.


In 't Zuid terwijl, waar, steeds met jonglingskracht, 
Een Reimont zijn Gaskonjers aan deed rukken, 
Mocht, schoon de moed er wonderen volbrach 
De nadering des torens niet gelukken. 
Hier kampt de bloem van 's Konings legermacht, 
Een bende, die van deinzen weet noch bukken: 
En is de muur al zwak, toch wordt hij sterk 
Door menig stormgevaarte en slingerwerk. 




103.


En bovendien vertraagt, aan de eigen zijde, 
De ruwe weg den toren in zijn vaart. 
Want hoe de Kunst met al heur middlen strijde, 
Natuur behoudt heur ingeschapen aart. 
De zegekreet, die ginds den Frank verblijdde, 
Dringt verder door 't geklikklak heen van 't zwaard, 
En doet ook hier aan vriend en vijand hooren: 
‘In 't Noorden ging de vesting reeds verloren!’ 





{==203==} {>>pagina-aanduiding<<}

104.


En Reinout juicht: ‘Op, mannen! 't uur verscheen! 
Gij hoort, hoe ginds al de onzen zegevieren. 
Jeruzalem bezwijkt! Wacht óns-alleen 
Geen aandeel aan de heerlijke eerlauwrieren?’ - 
Maar Aladijn, wien alle hoop verdween, 
Verlaat zijn post met al zijn soudenieren, 
En zoekt zijn burcht, waar hij met al de kracht 
Der raadloosheid den storm te keeren tracht. 




105.


Nu stroomen de overwinnaars door de wallen 
En poorten als een opgezette vloed. 
Reeds is de laatste hinderpaal gevallen, 
Met vuur verbrand, vertreden met den voet. 
De bleeke Dood voert, waar de zwaarden schallen, 
Zijn gruwlen aan, en gaat te wed in bloed, 
Dat, wentelend met purperroode golven, 
Halflevenden en dooden heeft bedolven. 



{==204==} {>>pagina-aanduiding<<}





{==205==} {>>pagina-aanduiding<<}

Negentiende zang.


{==206==} {>>pagina-aanduiding<<}

Korte inhoud.

Tweegevecht tusschen Tankred en Argant, waarin de laatste bezwijkt. - Aladijn verschanst zich in de citadel. - Herminia herkent Vafrijn; keert met hem naar het Christenkamp; en ontmoet Tankred, wiens wonden zij verbindt. - Godfried wordt onderricht van de hinderlagen der vijanden.



{==207==} {>>pagina-aanduiding<<}

Negentiende zang.

1.


De Dood, de Schrik of de ijdle Hoop op 't leven, 
Heeft eindlijk d' arm der Heidenen ontwricht. 
Argant-alleen staat op zijn muur verheven, 
Ontembaar steeds, schoon ook de laatste zwicht. 
Hij oorloogt voort, van vijanden omgeven, 
En toont alom zijn grimmig aangezicht. 
Hij vreest, niet dat hij sterven moet, maar deinzen; 
En stervend wil hij nog zijn val ontveinzen. 



2.


Bij de andren, die kloekmoedig hem weêrstaan, 
Mengt Tankred zich om meê den kans te wagen. 
Daar grijnst de reus hem met verachting aan, 
Want hij herkent zijn wapendosch, zijn slagen: 
't Is hij, die hem op de oude worstelbaan 
Hervinden zou, maar nimmer op kwam dagen. 
Hij krijscht hem toe: ‘Zoo denkt ge nog aan mij, 
Heer Tankred? Is de week der rust voorbij? 




3.


Laat komt ge, en niet alleen! Maar 't moog zoo wezen. 
Gun, dat ik bij uw eerlijk woord u houd'! 
Al werd dan ook de krijgsman van voordezen 
Een timmerman, die krijgsmachinen bouwt. 
Uw helden zijn uw schild: wat zoudt ge vreezen? 
Wat nieuwe wapens zijn 't, waar ge op vertrouwt? 
Ha! ditmaal toch, beroemde vrouwenslachter! 
Laat gij uw romp in 't vrolijk strijdperk achter. 





{==208==} {>>pagina-aanduiding<<}

4.


En Tankred, met een lach van medelij', 
Beandwoordt dus die zinnelooze kreeten: 
‘Laat kom ik weêr; en 't smalen staat u vrij, 
Toch zult ge aldra mij al te haastig heeten, 
En wenschen, dat er tusschen u en mij 
De zee lag en de onmeetlijke Alpenketen! 
Geen vrees is 't, die mijn uitstel heeft gebaard: 
Dat zal ik u bewijzen met mijn zwaard! 




5.


Kom af dan, kom! en ga met mij ter zijde, 
Gij Reus, die enkel reuzen hebt doorboord! 
De vrouwenslachter daagt u uit ten strijde!’ - 
Nu richt hij tot zijn trouwe bende 't woord: 
‘Houdt stand, en gunt, dat ik den held kastijde! 
Dat is eene eer, die mij-alleen behoort! 
Mij geldt de komst van d' edelen bezoeker: 
'k Betaal zijn schuld met opgehoopten woeker!’ 




6.


- ‘“Kom, 't zij alleen, hetzij van hulp verzeld,”’ 
Herneemt Argant, ‘“geleid me, of laat u leiden, 
In 't strijdgewoel of in 't verlaten veld, 
Noch dood noch hel, die voortaan ons zal scheiden!”’ 
Zoo is dan nu de ontmoeting vastgesteld: 
Eendrachtig in hun tweedracht voeren beiden 
Elkander voort, beveiligd door den Haat, 
Den bleeken gids, die aan hun zijde gaat. 




7.


De dorst naar eer doet Tankreds boezem gloeien. 
Mocht van dat bloed, waarnaar zijn gramschap blaakt, 
Eens anders hand één enklen drop doen vloeien, 
Eén droppelspat, zijn wraak ware onvolmaakt. 
‘Halt, mannen! Laat uw zwaard zich niet vermoeien!’ 
Zoo roept hij, daar zijn schild Argant bewaakt; 
Zoo hoedt hij dan den vijand voor de vrinden, 
Wier grimmigheid den Heiden wil verslinden. 





{==209==} {>>pagina-aanduiding<<}

8.


Zij ijlen als gevleugeld uit de stad; 
Het Kamp is reeds uit hun gezicht verloren. 
Zij snellen voort op 't eenzaam slingerpad, 
Waar 't strijdrumoer zich naauwlijks meer doet hooren. 
Daar ligt een dal, van heuvelen omvat, 
In donkre schaaûw, als ware 't uitverkoren 
Ten schouwtooneel van 't wreede jachtvermaak 
Of 't wreeder spel der doodelijke wraak. 




9.


Hier staan zij stil. Hier blikt Argant bewogen 
Naar Salem, dat zich redloos overgaf. 
Hij mist zijn schild - pas merkten 't Tankreds oogen, 
Of deze werpt ook 't zijne van zich af, 
En spreekt hem toe: ‘Uw sombre wenkbraauwboogen 
Zijn als de nacht: verschrikt u 't dreigend graf? 
Voelt ge u den moed door de angst des doods ontnomen? 
Dan is de vrees een weinig laat gekomen!’ 




10.


Argant herneemt: ‘“Ik mijmer bij den val 
Der oude Stad, vorstin van Judaas steden: 
Het haatlijk Kruis bespot mij van haar wal: 
'k Heb dan vergeefs zoo lang en bang gestreden! 
Wat baat me uw kop, dien ik doorklieven zal, 
Bij d' ondergang van zooveel heerlijkheden?”’ - 
Hij zwijgt. De kamp begint. Naauw geven ze acht, 
Want ieder kent zijns vijands leeuwenkracht. 




11.


Is Tankred rank en luchtig als een veder, 
En vlug van hand en even vlug van schreên, 
Hier, bij Argant, is hij gering en teeder, 
Want deze is forsch en grof gespierd van leên. 
De Ridder trekt zich samen, buigt zich neder, 
Vliegt springend rond zijn weêrpartijder heen. 
Weet met zijn zwaard het dreigend zwaard te weeren, 
Of elken slag behendig af te keeren. 





{==210==} {>>pagina-aanduiding<<}

12.


Argant blijft pal in al zijn lengte staan, 
En heft alleen d' ontzachlijke' arm naar boven; 
Valt Tankred ook van allen kant hem aan, 
Niets kan hem ooit zijn fiere kalmte rooven; 
Hij laat het zwaard zijns vijands stil begaan, 
Maar loert er op om hem den kop te kloven: 
En elken slag voorkomt hij, elken stoot 
Verijdelt hij, en nooit geeft hij zich bloot. 




13.


Zóó ziet de zee, als haar geen stormen zweepen, 
Den kampstrijd aan, die met gelijken kans 
Gevoerd wordt door twee ongelijke schepen: 
Beweegloos ligt het grootste in trotschen glans, 
Nu hier, dan daar door 't kleinere aangegrepen, 
Dat ommevliegt in rustelozen dans, 
Maar, al te dicht genaderd bij 't gevaarte, 
Bedreigd wordt met verpletterende zwaarte. 




14.


Als Tankred nu den Heiden andermaal 
De snelheid van zijn lenige' arm doet blijken, 
Daar brengt Argant hem 't spitse van zijn staal 
Zóó dicht aan 't oog, dat hij zich haast te wijken: 
Maar krachtig als de felste bliksemstraal 
Doet wreede Argant zijn wapens nederstrijken, 
En treft de heup des Ridders met den kreet: 
‘Schermutselaar, ziedaar wat schermen heet!’ 




15.


Nu is de laatste omzichtigheid geweken: 
Van schaamte en wrok gloeit Trankred evenzeer. 
Nu wil hij ook tot elken prijs zich wreken: 
Een trage zege is hem geen zege meer. 
Toch zwijgt hij, maar hij laat zijn lemmer spreken: 
Het dondert op des vijands helmkam neêr, 
Weet op de helft zijn lang rapier te ontmoeten, 
En buigt het neêr tot bijna aan de voeten. 





{==211==} {>>pagina-aanduiding<<}

16.


Zijn linkervuist grijpt plotsling den barbaar 
Bij d' arm, terwijl zijn rechte, omhoog geheven 
En dalende in één punt des tijds, zoo zwaar 
Diens zij' verwondt, dat alle spieren beven. 
‘Dit andwoord wordt door dien schermutselaar,’ 
Zoo juicht hij luid, ‘den groote' Argant gegeven!’ 
De Heiden rilt van woede, en zoekt de hand 
Vergeefs te ontworstlen, die zijn arm omspant. 




17.


Nu laat hij 't zwaard aan d' ijzren gordel hangen, 
En op zijn beurt grijpt hij den Ridder aan. 
Ziet, hoe ze elkaâr in knellende armen prangen, 
Maar onverwrikt als twee Athleeten staan! 
Een Herkules mocht eens den Reus omvangen 
En slingren door de heete worstelbaan, 
Zijn kracht had voor de woede moeten bukken, 
Waarmeê deez' twee elkaâr de ribben drukken. 




18.


Maar midden in dien wilden worstelstrijd 
Stort plotseling het slingrend paar ter aarde; 
De Heiden voelt zijn rechterarm bevrijd, 
't Zij hem de Kunst of 't goed Geluk bewaarde. 
Maar 's Ridders arm wordt, tot zijn fellen spijt, 
Door 't lijf bekneld. Daar huivert de onvervaarde 
Van ongeduld, scheurt met een ruk zich los, 
Springt op, en staat, in vollen wapendosch. 




19.


En eer Argant, half overeind gevlogen, 
Hem volgt, daar treft een zwaardslag hem den kop. 
Toch rijst hij, met vernieuwden gloed in de oogen, 
Of niets hem deerde, in volle veêrkracht op. 
Zoo ook verheft, door d' onweêrsvlaag gebogen, 
De pijn terstond den ongeknakten top! 
De strijd vernieuwt: heeft hij in kunst verloren, 
Hij wint in woede, en raast als nooit te voren. 





{==212==} {>>pagina-aanduiding<<}

20.


Reeds menig wond is Tankred toegebracht, 
Maar 's Heidens bloed gudst neêr bij volle beken. 
Zijn drift verflaauwt, bij 't slinken zijner kracht, 
Als 't vuur, wanneer de brandstof dreigt te ontbreken. 
Aan elken slag, nu aarzelend en zacht, 
Speurt Tankred, hoe des vijands geesten weken - 
Zijn edel hart is met zijn wraak voldaan, 
Dies laat hij af, en spreekt den Heiden aan: 




21.


‘Nu, fiere held! erken 't, gij zijt geslagen. 
'k Verwon, of wel het Lot koos mijn partij. 
Maar 'k wensch triomf noch krijgsbuit meê te dragen: 
Ik maak op u geen aanspraak - gij zijt vrij!’ - 
Dat woord schijnt vuur door 's Heidens borst te jagen; 
Hij schuimbekt van ontembre razernij: 
‘Hoe nu! woudt gij als overwinnaar scheiden?! 
Gij dus Argant tot lafaardij verleiden?! 




22.


Doe winst met uw geluk - ik sidder niet, 
En zal uw hoon niet straffeloos gedoogen!’ - 
Gelijk een lamp heur felste vonken schiet, 
Als haast de pit in tonder is vervlogen, 
Zóó straalt, waar bloed en levenskracht ontvliedt, 
Zijn fierheid uit een laatst, heldhaftig pogen. 
Hij kan den dood niet weeren, maar den dood 
Verheerlijken, en stervend blijft hij groot. 




23.


Daar klemt hij beî de forsche handen samen 
Om 't strijdrapier en geeft een slag, zóó stout, 
Dat Tankreds zwaard zijn vlugheid ziet beschamen, 
Des vijands staal hem langs den schouder houwt 
En neêrvaart langs zijn zijde, die van schramen 
En striemen schrijnt, met brandend bloed bedaauwd. 
Als Tankred nu niet siddert, is er smarte 
Noch vrees, die ooit den weg vindt tot dat harte! 





{==213==} {>>pagina-aanduiding<<}

24.


De Heiden zwaait zijn reuzig lemmer weêr, 
Maar doet alsnu geen enklen druppel stroomen; 
Want Tankred weet, gezwinder dan weleer, 
Den zwaardslag met een vluggen sprong te ontkomen. 
Daar vielt ge, Argant! door eigen zwaarte neêr, 
Door niemants hulp van 't kampperk opgenomen! 
Verwonnen maar toch onverwonnen Held, 
Roemruchtig door u-zelven neêrgeveld! 




25.


Zijn logge val, die 't gantsche dal doet dreunen, 
Maakt van zijn duizend wonden ééne wond. 
Toch poogt hij op de linkerhand te leunen, 
Toch heft hij met één knie zich van den grond. 
Méér kan hij niet. De Ridder hoort hem kreunen, 
En biedt op nieuw een eerlijk vreêverbond; 
Maar, half ontzield nog hakende om te ontzielen, 
Houwt valsche Argant zijn vijand naar de hielen. 




26.


Nu bruischt de wraak door Tankreds aadren heen: 
‘Slang! zulk een loon wilt gij mijn goedheid geven?’ 
Hij stoot zijn zwaard tot driemaal achteréén 
Door 't helmvizier en doet den valschaart sneven. 
Argant bezwijkt; de dood verstijft zijn leên. 
Toch is zijn sterven even als zijn leven: 
Hij balt de vuist, zijn allerlaatste blik 
Is enkel haat, en haat zijn afscheidssnik! 




27.


De ziel vervuld van blijde dankgebeden 
Bergt Tankred nu zijn druipend zijdgeweer. 
Maar ook, hij voelt, hoe moê, hoe afgestreden 
Zijn boezem hijgt, en zit aêmechtig neêr. 
De lange weg eischt zooveel duizend schreden - 
Hoe ze ooit voleind? Helaas, hij kan niet meer! 
Maar goeden moed! Is niet de Heer zijn Herder, 
Gods arm zijn stut? .... En wagglend gaat hij verder. 





{==214==} {>>pagina-aanduiding<<}

28.


Onmooglijk! 't is of elke pees ontspant 
En krachtloos wordt. Zijn wankle knieën manen 
Om rust. Hij schraagt het voorhoofd met de hand, 
En siddert als een riethalm in de orkanen. 
Heel de aard beweegt, als sprong zij uit haar band, 
De hemel draait, de middagglansen tanen. 
Hij zijgt in één: zoo wordt het ongewis 
Wie hier verwinnaar of verwonnene is. 




29.


Terwijl aldus in de eenzaamheid der dalen 
Dit heldenpaar een strijdperk uitverkoor, 
Trekt, op den klank van trommels en cymbalen, 
't Zeeghaftig heir de veege vesting door. 
Wat Schilder zal den bleeken jammer malen, 
Daar grijnzende op het bloedig zegespoor? 
Wat Dichter kan de ontzettende tooneelen 
Van menschenmoord met woorden napenseelen? 




30.


't Is woede alom, verderf en rouwmisbaar. 
Vergeefs gesmeekt, of tegenstand geboden! 
Wat heuvelen van lijken op elkaâr! 
Wat stervenden, begraven onder dooden! 
Hier - moeders, die, met losgereten hair, 
Heur kind aan 't hart, het brandend dak ontvloden; 
Soldaten - ginds, spijt jammer en gekerm, 
De jonkvrouw scheurende uit des bruîgoms arm! 




31.


Maar ginds, in 't West, nabij de heuvelklingen, 
Wier hoogste top den grooten Tempel torscht, 
IJlt Reinout voort, de schrik der woestelingen, 
Tot aan de heup met heidenbloed bemorscht. 
Hij strijdt alleen waar mannen hem omringen, 
De vuist aan 't zwaard en 't harnas om de borst. 
Toch kan hun zwaard noch harnas uitkomst geven: 
De weêrloosheid-alleen behoudt hier 't leven! 





{==215==} {>>pagina-aanduiding<<}

32.


Slechts tegen 't staal gebruikt de held zijn staal; 
Zijn wapen spaart die zelf een wapen derven. 
Zijn donderstem, zijn oog - een bliksemstraal! - 
Doet kracht en moed in aller hart besterven. 
Hij spaart, of dreigt, of doodt. De zegepraal 
Doet overal den lauwer hem verwerven; 
En waar hij 't leven eischt of 't leven biedt, 
Zoo weêrbare als onweêrbare, alles vliedt! 




33.


Geen kleine schaar soldaten ijlt verschrokken 
Naar 't Heiligdom, tot hunne ontfangst gereed, 
Dat, vaak verbrand en steeds weêr opgetrokken, 
Nog altijd naar den grooten stichter heet, 
Naar Salomo, die 't eens uit marmerblokken 
En cederen en goud verrijzen deed. 
Thands, laten goud noch marmer zich bespeuren, 
Maar steenen torens en metalen deuren. 




34.


Tot vóór den muur, die, breedgebouwd en hoog, 
De schaar beschermt, is Reinout voortgestreden; 
De poorten zijn verspard, en lans en boog 
Dreigt van de tin wie naderbij durft treden. 
Tot tweemaal toe meet Reinouts vlammend oog 
Het Heiligdom van boven tot beneden: 
Tot tweemaal toe is hij met vluggen voet 
Heel d' omvang van den Tempel rondgespoed. 




35.


Zaagt ge ooit een wolf, met opgesparde kaken, 
Half uitgevast en dol van razernij, 
Te middernacht de lammrenkooi genaken, 
En snufflen waar hem de inbraak mooglijk zij? 
Dus Reinout, die, van grimmigheid aan 't blaken, 
Een toegang zoekt, van verre of van nabij. 
Nu houdt hij stand. De vijanden daarbinnen 
Verwachten, dat hij d' aanval zal beginnen. 





{==216==} {>>pagina-aanduiding<<}

36.


Wat heeft op eens zijn vorschend oog verrast? 
Daar ligt een balk, ten halve in 't zand begraven. 
Geen zeekasteel hief ooit een hooger mast 
Ten hemel uit de Genueesche haven. 
Hij klemt den boom in de ijzren vingren vast, 
Of hij de poort mocht wrikken uit haar naven. 
Hij drilt hem als een dunne lansenschacht, 
En rent nu toe met ingespannen kracht. 




37.


Hij weet zóó wel de stooten te besturen, 
Dat elke bons een nieuwe breuke baart. 
Arduin noch staal kan zulk een storm verduren, 
De poort ploft uit zijn hengsels tegen de aard. 
Geen oorlogsram beukt zoo de vestingmuren, 
Geen donder-zelfs van 't gruizlend schutgevaart'. 
Daar volgen hem zijn koene heldenscharen 
Door de opening, als wentelende baren. 




38.


Een moordspelonk, waar alles dreunt en kraakt, 
Wordt nu het Huis, weleer het Huis des Heeren. 
Vergelding Gods! hoe trager Gij genaakt, 
Te dieper ook zult Gij de schuld verneêren. 
Gij duldt het, dat de wreedheid harten blaakt, 
Die nu voor 't eerst de menschlijkheid verleeren: 
De Heilge Plaats, ontheiligd door 't gebroed 
Der Heidnen, moet gewassen in hun bloed. - 




39.


Maar Soliman, naar Davids burcht geweken, 
Gaârt hier terstond zijn dapperen bijéén, 
De machtigsten, die niet voor 't zwaard bezweken - 
Elke ingang wordt den vijand afgesneên. 
Ook Aladijn wist zich een baan te breken 
Door 't strijdgedrang en ijlt gewiekt hierheen. 
‘Wees welkom, Vorst!’ zoo juicht het hem in de ooren, 
‘U is een rots, een Hoog Vertrek beschoren. 





{==217==} {>>pagina-aanduiding<<}

40.


Hier kunt gij, tot het grillig lot zich wendt, 
Uw dagen en uw koninkrijk verweeren!’ - 
‘“Wee!”’ roept de Vorst, ‘“in hopeloze ellend 
Ziet Salem door heur haatren zich onteeren! 
Mijn leven en mijn glorie spoedt ten end. 
'k Leefde en regeerde. Ach, leven en regeeren 
Heeft morgen voor uw veegen vriend gedaan: 
Mijn laatste dag, 't noodlottig uur, rukt aan!”’ 




41.


Maar Soliman, van eedlen spijt aan 't blaken, 
Hervat: ‘Mijn Vorst, waar bleef uw oude moed? 
Vrij doe de orkaan de wankle throonen kraken, 
De grootheid woont den Koningen in 't bloed! 
Maar kom, wèl moogt ge een weinig ruste smaken: 
Uw lichaam trilt, uw voorhoofd staat in gloed.’ - 
Zoo spreekt de Held en wijst den grijzen Koning 
Een slaapcel aan in de ongastvrije woning. 




42.


Hij-zelf, hij gordt het machtig zwaard zich aan 
En kiest zich een metalen knots tot wapen. 
Zóó snijdt hij, als een rots in d' oceaan, 
Den toegang af, hoe fel zijn wonden gapen. 
Hij slaat den Frank, die d' aanval durft bestaan, 
De ribben stuk, of brijzelt hem de slapen, 
Tot huivrende angst den moedigste bekruipt 
Voor 't ijzer, dat van bloed en harssens druipt. 




43.


Maar ginder, als een stormwind aangevlogen, 
Naakt Reimont van Toulouze met zijn stoet. 
Hij ziet de afgrijsbre kolf, maar onbewogen 
Rukt hij den gladiator in 't gemoet. 
Hij zoekt zijn hart te treffen.... IJdel pogen! 
En eer hij 't weet, daar wankt hij op zijn voet, 
Daar ziet men hem stuiptrekkend nederploffen: 
Een knotsslag heeft zijn grijze kruin getroffen! 





{==218==} {>>pagina-aanduiding<<}

44.


De vrees verdwijnt, waar weêr de moed gebiedt: 
't Verwonnen rot heraâmt, door hoop gedreven. 
Een deel der vroegere overwinnaars vliedt, 
Daar de andren op den torendrempel sneven. 
De Sultan blikt zijne offers rond, en ziet 
In Reimont nog een laatste vonk van leven; 
En brult: ‘Hierheen! steekt alle handen uit! 
Tsa, mannen! spoed! naar binnen met de buit!’ 




45.


Zij ijlen toe; maar nu! uit honderde armen 
Vormt zich een muur, die onverwrikbaar staat. 
't Zijn Reimonts dappren, die hun Hoofd beschermen! 
Daar worstelt nu de Liefde met den Haat: 
De een kent geen vrees en de andre geen ontfermen - 
Geduchte kamp, die hoog en hooger gaat! 
Geen wonder! voor die haten en beminnen, 
Wat dure prijs te derven of te winnen! 




46.


Maar kan de kracht van Soliman weêrstaan? 
Kan 't Ridderzwaard die Reuzenknots bestrijden? 
Zij zou arduin en staal aan splinters slaan! 
Hoe 't woeden van die donderkloot te mijden? 
Staat, Franken staat! Reeds ijlt de redding aan, 
Zij komt, gewiekt, en wel van beide zijden; 
't Is Godfried-zelf, die u ter hulpe snelt, 
En ginds - aanschouwt! - de groote Christenheld! 




47.


Gelijk, wanneer de bliksems zich bereiden 
Ten worstelstrijd en wolken zonder tal 
Het aanschijn van den middag overspreiden, 
De herder uit het onbeschutte dal 
Zijn kudde naar een schuilplaats zoekt te leiden, 
Waar 's hemels wraak haar niet bereiken zal, 
Met stem en staf haar immer verder drijvend', 
En waakzaam steeds in de achterhoede blijvend': 





{==219==} {>>pagina-aanduiding<<}

48.


Dus Soliman! Hij hoort den krijgsorkaan, 
Die de aarde schokt, rinkinken in zijne ooren; 
Hij ziet, als zooveel wolken, vaan bij vaan, 
En wapenen, als zooveel bliksems, gloren; 
En doet zijn volk de schuilplaats binnengaan, 
Zelf allerlaatst zich bergend in den toren: 
Zelf allerlaatst! ten blijke van een moed, 
Die, hooploos, met de wanhoop-zelv' zich voedt! 




49.


Maar naauwlijks zijn de grendlen dichtgeschoven, 
Naauw aêmt hij in 't beveiligd toevluchtsoord, 
Of Reinout, schans en borstweer doorgestoven, 
Is dáár, en klopt bedreigend aan de poort. 
Hij wenscht den kop, die nimmer boog, te kloven, 
Zijn eed getrouw en door den haat gespoord: 
Hij wenscht den moord des eedlen Deens te wreken, 
Wiens schim niet uit zijn geest is weggeweken. 




50.


En mooglijk waar' voor zijn geduchte vuist 
Ter zelfder uur de burcht, hoe sterk, bezweken, 
Zoodat, ook in zijn steenen krocht gehuisd, 
De Saraceen hem vruchtloos ware ontweken; 
Maar 't duister daalt, de kille nachtwind suist, 
De Veldheer geeft bevel om op te breken. 
Hij-zelf zal meê vernachten in de Stad, 
En morgen vroeg wordt weêr de storm hervat. 




51.


Daar spreekt hij, vol van blijdschap, tot de scharen: 
‘God ziet Zijn volk met welgevallen aan: 
De zege is ons! Laat alle vreeze varen! 
Het laatste werk is spoedig afgedaan. 
De toren, veege schuilplaats der Barbaren, 
Zal d' aanval van ons leger niet doorstaan. 
Thands wordt gij door de deernis uitgezonden 
Tot bijstand van de zwakken en gewonden. 





{==220==} {>>pagina-aanduiding<<}

52.


Verpleegt ze, die dit nieuwe vaderland 
Heldhaftig met hun kostlijk bloed besproeien! 
't Voegt Christnen meer dan plondring, moord en brand. 
Wee, die zich voor een handvol slijk vermoeien! 
Te velen, ach! wie, tot hun bittre schand', 
De gouddorst reeds het heldenhart deed gloeien! 
Roept nu met luid trompetgeschetter uit, 
Dat ijlings elke strooptocht zij gestuit!’ 




53.


Hij zwijgt, en gaat zijn lieven vriend verkwikken, 
Toulouzes Graaf, nog lijdende aan zijn wond. 
Maar Soliman, met vuurgloed in zijn blikken, 
Gaat even trouw zijn kleine bende rond: 
‘Geen grimmig lot moet, broeders! u verschrikken, 
Zoolang de roos der hope niet verzwond! 
De valsche vrees doet lust en veêrkracht kwijnen 
En 't minst gevaar onoverkoomlijk schijnen! 




54.


De vijand heeft een handvol steens geroofd, 
Een handvol volks! De Stad is ons gebleven: 
De Stad bestaat uit ons doorluchtig Hoofd, 
Uit ons, de bloem der Natie. En wij leven! 
De Koning leeft! de Hemel zij geloofd. 
Wij zien ons van een vaste burcht omgeven. 
Verheer' de Frank in blinde razernij 
Een eenzaam oord, de neêrlaag is nabij! 




55.


De wrake zal zijn vuigen kop verneêren; 
Want dronken door zijn schijnbare overmacht, 
Zal hij zijn roof met gretigheid verteeren, 
En zwelgen en vernielen dag en nacht. 
Maar midden in zijn schenden en schoffeeren, 
Als hij den slag het allerminst verwacht, 
Zal eensklaps hem Egypten overvallen: 
Egypten is niet ver meer van deez' wallen! 





{==221==} {>>pagina-aanduiding<<}

56.


Wij, middlerwijl, wij schieten pijlen af 
En slingren marmren kogels naar beneden: 
Zoo wordt het pad naar 't lang begeerde Graf 
Den vijand voor zijne oogen weggesneden!’ - 
Dat woord stort elk, wien reeds de moed begaf, 
Vernieuwde moed en kracht in hart en leden. - 
Terwijl men hier zoo groote daân bestond, 
Dwaalt ginds Vafrijn door duizend benden rond. 




57.


Door Godfried tot zijn moeilijk werk verkoren, 
Verliet hij 't Kamp bij d' avondzonneschijn, 
En reed daarheen, in de eenzaamheid verloren, 
Door menig veld en stille woudwoestijn. 
Zoo stond hij reeds vóór Askalon bij 't gloren 
Van d' eersten straal door 't uchtendwolkgordijn; 
En eer het licht de steile middagboogen 
Beklom, daar lag het leger voor zijne oogen! 




58.


Daar golft een zee van tenten om hem heen, 
Waar roode en blaauwe en groene vendels weemlen; 
Daar dreunen trom en bekkenklank dooreen, 
En talen, onder Oost- en Zuiderheemlen 
Geboren, en 't gehinnik en gesteen 
Van duizend hengsten, elefanten, keemlen, 
Als had zich hier, in 't middenpunt der aard, 
Heel Aziën en Afrika vergaârd. 




59.


Vafrijn bespiedt nu 't Kamp, zijn palissaden 
En grachten, heel zijn ligging en gedaant'. 
Toch zijn het geen verborgen kronkelpaden, 
Waardoor hij zich beschroomd een toegang baant. 
Fier stapt hij voort, en woord noch blik verraden 
Den spie, wien elk een van de hunnen waant. 
Hij praat en schertst, spreekt en doet andren spreken, 
Maar altijd zonder blozen of verbleeken. 





{==222==} {>>pagina-aanduiding<<}

60.


Nu hier, dan daar, zwerft hij van tent tot tent, 
Doorvorscht hij alle pleinen, alle gangen; 
Tot hij der ruitren ros en wapens kent, 
Hun krijgskunst, naam, en orde in 's legers rangen. 
Ja, meer! hij wil ontdekken, wat in 't end, 
Naar 't heimlijk plan, de Veldheer aan zal vangen: 
Zoo wendt en draait hij als een slang daarheen, 
En komt tot bij de tent van Emireen. 




61.


Hier vorscht hij naarstig rond aan alle zijden, 
Tot hij, o vreugde! een reet in 't doek bespeurt: 
Zijn sluwe blik kan hier naar binnen glijden, 
Beloerend wat in 's Veldheers tent gebeurt. 
Zoo zal hij straks zich weten in te wijden 
In al wat daar beraamd wordt en gekeurd. 
Vafrijn ziet toe, en, onbemerkt aanwezig, 
Veinst hij aan 't tentdoek zich met boeten bezig. 




62.


De Veldheer blinkt in 't prachtig wapenkleed, 
Bloothoofds, van 's mantels purper overtoogen. 
Twee paadjes houden helm en schild gereed, 
Hij-zelf staat luistrend op zijn speer gebogen, 
Ter zijde van een krijgsman, forsch en breed, 
Met ruig gelaat en onheilspellende oogen. 
Vafrijn spert de ooren op - geen enkel woord 
Ontsnapt hem: hij heeft Godfrieds naam gehoord. 




63.


De Veldheer spreekt: ‘Dus wijdt ge u onverdroten 
Aan Godfrieds dood?’ En de andre: ‘“'k Heb, o heer! 
Zijn ondergang onwankelbaar besloten, 
Gij ziet mij nooit ten zij verwinnaar weêr! 
'k Voorkom gewis al de oovrige eedgenooten, 
En eisch voor mij geen ander loon dan de eer. 
Men stichte mij een krijgstrophee, verheven 
Uit 's vijands wapens en aldus beschreven: 





{==223==} {>>pagina-aanduiding<<}

64.


De wapendosch van Godfried van Buljon! 
Ter roemrijke gedachtnis opgehangen 
Aan Ormond, die den woestaart overwon, 
En waardig is der eeuwen dank te ontfangen.”’ 
Het andwoord luidt: ‘Uw volle gloriezon 
Zal schitteren, gij zult uw loon erlangen! 
Wat zou de Vorst in zijn grootmoedigheid 
Niet toestaan voor zoo grootsch een heldenfeit? 




65.


Laat nu de valsche wapenen bereiden, 
Want spoedig breekt de dag der worstling aan!’ - 
‘“Zij zijn gereed!”’ is 't andwoord. En hier scheiden 
Die twee. Vafrijn blijft als verpletterd staan. 
Wie zal hem door dien donkren doolhof leiden? 
Wat helsch verbond is hier toch aangegaan? 
Wat is de list, waarop die moorders reeknen? 
En wat die valsche wapens toch beteeknen? 




66.


Hij gaat, maar voelt zijn zielevreê gestoord: 
Hem sust geen slaap met donzig vleugelklappren. 
Doch als op nieuw de blonde morgen gloort, 
En al de duizend bonte vanen wappren, 
Dan trekt hij met het vreemde leger voort, 
En maakt het halt, dan rust hij met de dappren: 
Of liever, neen! dan sluipt hij ongezocht 
Rondsom, of hij 't geheim ontdekken mocht. 




67.


Hij zoekt, en vindt Armida, die, omgeven 
Van Ridders en Jonkvrouwen, nederzit. 
Zij peinst en zucht; zij schijnt door angst gedreven; 
Zij hijgt, als door verborgen gloed verhit; 
Heur lief gelaat, waarop de blosjens zweven, 
Leunt op een hand, gelijk de sneeuw zoo wit. 
Hij weet niet of zij weent, maar ziet heur oogen 
Als starren met een wazig floers betogen. 





{==224==} {>>pagina-aanduiding<<}

68.


Juist over haar ziet fiere Adrast, en smacht, 
En blikt haar aan, schier zonder ademhalen, 
Als dronk zijn oog de liefelijke pracht 
Dier schoonheid in, gelijk een bloem de stralen. 
Maar Tissafern laat de oogen, waar de nacht 
Der driften wolkt, van de een naar de ander dwalen, 
Daar bleekte en blos, verwisslende op 't gelaat, 
Verraden hoe hij blaakt van liefde en haat. 




69.


Wat verder, van de vrouwenschaar omgeven, 
Zit Altamor, die sluw zijn vlam verheelt; 
Soms laat hij een verstolen vuurblik zweven 
Naar 't aangezicht van 't lieflijk englenbeeld, 
Of naar die hand, uit leliën geweven, 
Of, als te met een dartle zefier speelt, 
Naar 't kuiltjen van dien boezem, dalend, stijgend, 
Als tweelingsgolfjens op het windtjen hijgend! 




70.


Armide slaat in 't eind den blik omhoog: 
De helderheid keert op heur voorhoofd weder. 
Een lach doorstraalt den hemel van heur oog, 
Als de uchtendzon de wolken, naamloos teder. 
‘Neen,’ zegt ze, ‘hoe mijn kranke ziel zich boog, 
De hope op u werpt mijn bezwaren neder. 
Ik wacht van u de zege mijner zaak: 
De wrok is zoet bij 't uitzicht op de wraak!’ - 




71.


‘“De vreugde bloze op uw albasten konen!”’ 
Spreekt de Indiaan, ‘“en zette uw hart in gloed! 
Ras zult gij uw verlangen zien bekroonen, 
En rolt het hoofd van Reinout aan uw voet! 
Of wilt gij levend hem uw gramschap toonen, 
Ik voer hem u in ketens te gemoet! 
Dat zweer ik u!”’ - En de andre hoort hem zweeren, 
Maar voelt zijn hart door jaloezy verteren! 





{==225==} {>>pagina-aanduiding<<}

72.


‘Maar wat zegt gij?’ herneemt de schoone maagd, 
En houdt den blik op Tissafern geslagen. 
Hij wrokt en spot: ‘Waar Ridder Onvertsaagd 
Zóóveel belooft, moet ik mijn vaart vertragen. 
Wie zou den man, die zóóveel lauwren draagt, 
Ooit anders dan van ver' te volgen wagen?’ 
En de andre grijnst: ‘“Daar is wèl reden voor, 
Dat niemant ooit wedijvert in mijn spoor!”’ 




73.


Maar Tissafern is gimmig opgerezen: 
‘O, ware ik heden in mijn handlen vrij, 
Mocht eens dit zwaard zijn eigen meester wezen, 
't Zou blijken, wie van ons de traagste zij! 
De macht der Min, de Goden, wil ik vreezen; 
U vrees ik niet - 'k veracht uw snorkerij!’ 
Hij zwijgt. Adrast tast naar zijn heup - intusschen 
Haast zich Armide in tijds de vlam te blusschen. 




74.


‘Waarom,’ zoo spreekt ze, ‘o Ridders zonder blaam! 
Den moed verspild, die slechts voor mij zou blaken? 
Gij zijt mijn kampioenen! Deze naam, 
Uw eerenaam, moet elke twist doen staken. 
Wie scheldt, scheldt mij: duldt dat uw blanke faam? 
Noemt gij dat kiesch? Is dat voor de Onschuld waken?’ 
Zoo spreekt Armide, en buigt met goed geluk 
Twee strijdige gemoedren onder 't juk. 




75.


Stil heeft Vafrijn dit alles gâ geslagen; 
Hij gaat, daar hij ook hier geen licht verkrijgt, 
Vorscht verder rond, maar de uchtend wil niet dagen: 
Men weet van niets, of houdt zich vreemd, en zwijgt. 
Vergeefs zijn zelfs zijn onverbloemde vragen: 
De moeilijkheid en zijn verlangen stijgt. 
Hij wil en zal den sleutel zich verwerven 
Van 't groot geheim, al zou hij 't ook besterven! 





{==226==} {>>pagina-aanduiding<<}

76.


Hij zoekt gestaâg langs duizend wegen rond, 
En put zich uit in duizend sluwe treken; 
Maar niets van heel dat gruwzaam eedverbond, 
't Wanneer, noch Waar, noch Hoe, was hem gebleken - 
Toen hij op eens door 't blinde Toeval vond, 
Wat al zoolang zijn handgreep was ontweken. 
Daar zag hij nu geheel het doodlijk net, 
Zoo listig voor zijn Veldheer uitgezet! 




77.


Fluks was hij naar den kring teruggeslopen, 
Waar schoone Armide in al haar luister blinkt; 
Hier schijnt hem voor zijn oogmerk 't meest te hopen, 
Waar hem zoo groote en bonte schare omringt. 
Zoo hij 't gesprek al schertsende aan kon knopen! 
Ziet, hoe zijn mond zich tot een glimlach dwingt! 
Hoort, hoe hij, tot een Hofjonkvrouw gebogen, 
Aldus begint, zich spieglende in haar oogen: 




78.


‘Ach, schatte' ook mij een schoone Jonkvrouw waard, 
Om met haar kleur en tot hare eer te strijden! 
't Waar' mij een spel, met dit mijn eerlijk zwaard 
Buljons of Reinouts hoofd van 't lijf te snijden! 
Noem me een Baroen, en 'k zweer u bij mijn baard, 
Dat ik zijn kop u needrig toe zal wijden!’ 
Zoo schertst hij, in de hoop dat binnen kort 
Het jokken ernst, en de ernst belangrijk word'! 




79.


Maar als hij spreekt en glimlacht, daar vertoonen 
Zich welbekende lijnen om zijn mond. 
Zij zijn gezien door een der andre schoonen, 
Zij grijpt hem bij de hand en spreekt terstond: 
‘“Wil mij-alleen uw Ridderdienst betoonen: 
Groot is uw loon, als gij me uw trouwe jont! 
Gij zult mijn kleur als uitverkoorne dragen, 
En nu - heb ik mijn Ridder iets te vragen.”’ 





{==227==} {>>pagina-aanduiding<<}

80.


Daar fluistert zij: ‘“Gij zijt bekend, Vafrijn! 
En kent ook mij!”’ Wel rilt een heimlijk beven 
Den spiê door 't bloed, maar hij bewaart den schijn, 
En glimlacht: ‘'k Zie voor 't eerst u in mijn leven, 
Zoover ik weet, beminlijk Maagdelijn! 
En neen! niet licht zou mij uw beeld begeven. 
Intusschen, dit is zeker en gewis, 
Gij geeft me een naam, die mij niet eigen is. 




81.


Ik ben Lesbijn, Almanzors zoon, geboren 
Niet verre van Bisertaas woestenij.’ - 
Maar zij herneemt: ‘“Uw moeite is toch verloren, 
Ik ken u lang, maar o, vrees niets van mij. 
Verberg u niet! geen derde zal het hooren. 
Ja, meer! ik sta in elk gevaar u bij. 
Ik ben Herminia, van Vorstenbloede, 
Gij hadt me als krijgsgevangene in uw hoede. 




82.


Twee maanden lang, te ras, helaas! vergaan, 
Leefde ik daar ginds in Tankreds zijden boeien: 
Gij waart een goede wachter. Zie mij aan, 
Ik ben het wel, ik-zelf! ....”’ Heur tranen vloeien. 
Nu kent hij haar. Hoe menig zoeten traan 
Heeft hij die lieve wangen zien besproeien! 
‘“Geloof me,”’ gaat zij voort, ‘“'k misleid u niet, 
'k Bezweer het bij den Hemel die ons ziet! 




83.


Keert gij terug, o worde ik meêgenomen! 
't Is naar mijn dierbren kerker, dat ik smacht. 
Ach, tranenbrood en pijnigende droomen, 
Is al wat mij de vrijheid heeft gebracht! 
En zijt gij soms op kondschap hier gekomen, 
Zoo weet, dat u een groote tijding wacht! 
Gij zult door mij van moordkomplotten hooren 
En plannen, in den schoot der nacht bezworen.”’ 





{==228==} {>>pagina-aanduiding<<}

84.


Zij spreekt. Hij zwijgt. Hem heugt de kwade trouw, 
De leugens, door Armide saamgeweven. 
‘Wuft, praatziek, onstandvastig, is de Vrouw: 
Wie durft haar ooit een blind vertrouwen geven?’ 
Zoo mijmert hij: ‘Zoo eens te laat berouw.... 
Maar kom! 't geldt hier des Meesters dierbaar leven.’ 
‘'k Zal,’ andwoordt hij, ‘uw gids zijn als gij vliedt, 
Zweer, dat gij volgt: meer eisch ik heden niet.’ 




85.


Zij spreken af, om spoorslags weg te trekken; 
Vafrijn verlaat de tent met trage schreên; 
Zij toeft nog, om geen argwaan op te wekken; 
Verheft den nieuwen vriend, die haar verscheen, 
Mengt schertsend zich in allerlei gesprekken, 
En gaat in 't eind onopgemerkt daarheen. 
Zij vindt Vafrijn; de kleppers zijn bestegen; 
Zij vliegen voort langs de onbezochtste wegen. 




86.


Reeds waren ze in een stil en eenzaam oord, 
De laatste tent was niet meer te onderscheiden: 
‘Nu,’ spreekt Vafrijn, ‘ontdek mij, naar uw woord 
Wat netten zij mijn vroomen Veldheer spreiden!’ 
Daar maalt zij hem den schandelijken moord, 
Die dreigend broedt in 't harte van den Heiden: 
‘Acht krijgers, aan wier spits valsche Ormond staat, 
Zijn saamgezworen tot de gruweldaad. 




87.


Hun wraakzucht is ten hoogsten top geklommen, 
Dies zijn zij tot het uiterste gereed. 
Wanneer nu straks de beide legerdrommen 
Beslissen gaan, wie Heer van 't Oosten heet', 
Dan zullen zij als Christnen zich vermommen, 
En dragen 't kruis op 't Frankiesch wapenkleed, 
Dat zal het kleed van Godfrieds wacht gelijken, 
En dus, sneeuwwit, met gouden franjes prijken. 





{==229==} {>>pagina-aanduiding<<}

88.


Maar ieder voert een teeken op 't helmet, 
Herkenbaar voor zijn eigen rotgezellen. 
Als nu de strijd zijn sluizen openzet, 
En overal de bloedrivieren zwellen, 
Dan, in 't gedrang, omsluiten ze, als een net, 
Den Veldheer, om vereend hem neêr te vellen. 
Hun wapens zijn vergiftigd - elke stoot 
Brengt op zich-zelf een reddelozen dood! 




89.


En daar het niet verborgen is gebleven, 
Dat ik der Franken dracht en wapens ken, 
Zoo heb ik hun vermomming voorgeschreven, 
Door dwang genoopt, rampzalige als ik ben! 
Nu kan ik in dit moordhol niet meer leven, 
Waar ik het eerlijk recht der menschheid schen, 
Ik, ongeschikt voor liegen en verraden, 
En huivrend steeds voor alle gruweldaden! 




90.


Ziedaar dan nu vooral waarom ik vlucht, 
Maar - daar is meer....’ Ze ontroert, de rozen stijgen 
Op heur gelaat; haar stem sterft in een zucht; 
Half sluit ze 't oog, met schuchter boezemhijgen. 
Vafrijn herneemt: ‘“Geef toch uw harte lucht, 
Wat doet op eens u sidderen en zwijgen? 
Mistrouwt ge uw vriend? Wat uw geheim ook zij, 
't Is nergens ooit zoo veilig als bij mij!”’ 




91.


Zij zucht op nieuw en slaat den blik ter aarde, 
En snikt in 't eind, als deed elk woord haar pijn: 
‘O schaamte! gij, die ik zoo slecht bewaarde, 
Ontijdig thands en nutteloos, verdwijn! 
De vuurgloed, dien ge op dit gelaat vergaârde', 
Kan hij een floers voor 't vuur der minne zijn? 
O, hadt ge mij voordezen nooit verlaten! 
Maar nú, wat zoudt ge een arme vluchtling baten?’ 





{==230==} {>>pagina-aanduiding<<}

92.


Nu gaat ze voort: ‘Die jammerlijke nacht, 
Toen 't Vaderland de neêrlaag werd beschoren, 
Heeft mij meer leeds, dan iemant weet, gebracht: 
Ellenden uit de ellend des krijgs geboren. 
'k Heb niet slechts kroon en throon en vorstenmacht, 
Ach, 'k heb veel meer, ik heb mij-zelf verloren, 
Verloren, tot mijn eindeloze smart, 
Al mijn verstand, mijn zinnen, en mijn hart! 




93.


Vafrijn! gij weet, toen ik met huivrende oogen 
Alom den roof, alom den moord zag woên, 
Ben 'k tot uw heer en mijnen heer gevlogen, 
Op d' eersten klank der vorstlijke klaroen; 
Daar smeekte ik, aan zijn voet in 't stof gebogen: 
“Roemruchtig Held! wil mij genade doen! 
Ik smeek u niet mij 't levenslicht te sparen, 
Maar ach, mijne eer! laat mij mijne eer bewaren!” 




94.


Hij wachtte niet tot ik voleindigd had, 
Maar haastte zich mij vriendlijk op te heffen, 
En sprak: “Volschoone! ik zal uw droevig pad 
Beschermen, want ik kan uw nood beseffen!” 
Daar was iets in die stem, ik weet niet wat, 
Waardoor mijn ziel zich innig voelde treffen, 
Iets naamloos teêrs, dat diep in mijn gemoed 
Tot foltring werd en blakerenden gloed! 




95.


Hij kwam mij vaak bezoeken, en dan dreven 
De wolken weg: zijn deernis troostte mij. 
“In volle vrijheid,” sprak hij, “zult gij leven!” 
Geen penning van mijn schat begeerde hij. 
Ai mij! hij nam, terwijl hij schonk: zijn geven 
Was mij mij-zelv' ontstelen! 'k Heette vrij, 
En was slavin! Al 't mindre bleef het mijne, 
Maar 't meeste, mijn arm harte, werd het zijne! 





{==231==} {>>pagina-aanduiding<<}

96.


De Liefde kan niet lang gesluierd gaan. 
Mijn vragen deed uw achterdocht ontwaken. 
Gij zaagt mijn zwakte, en hieldt glimlachende aan: 
“Herminia! de liefde doet u blaken?” 
'k Ontkende 't, maar een heete zucht, een traan, 
Weêrlegde wat de valsche lippen spraken: 
Mijn oog verving mijn mond, en riep zoo luid 
Als woorden ooit, mijn heete hartstocht uit. 




97.


Rampzalig zwijgen! Waarom in die tijden 
Geen heul gezocht voor 't prangen van mijn nood, 
Als toch weldra de toom mij zou ontglijden, 
Dien ik vergeefs in beide handen sloot? 
Ik reisde weg: 'k verborg mijn zielelijden 
Hier binnen, en verwachtte in 't eerst den dood; 
Maar eindlijk wierp mijn min, ten top gedreven, 
De teugels af - nu wenschte ik ook te leven. 




98.


Naar Tankred, voort! zoo was mijn vast besluit. 
Slechts hij, die mij verwondde, kon verplegen. 
Maar plotsling werd mijn snelle rid gestuit: 
Een wilde drom vervolgde me op mijn wegen, 
En 'k viel bijna zijn grimmigheid ten buit. 
Een woud verborg me, en nu, van 't paard gestegen, 
Keerde ik vermoeid bij arme huisliên in, 
En leefde daar, vergeten herderin! 




99.


Maar de oude vlam rees bruischende in mijne aadren, 
Als de eerste vrees ter naauwernood verdween. 
Ik zocht op nieuw mijn dierbren Held te naadren, 
En 't wis gevaar vervolgde op nieuw mijn schreên. 
Wel deed de nood mij al mijn kracht vergaadren, 
Vergeefs! mijn ros zeeg ademloos in een. 
Zoo werd ik door de Egyptenaars gegrepen, 
En zag me als roof naar Gazaas muren sleepen. 





{==232==} {>>pagina-aanduiding<<}

100.


Daar bood men mij den Veldheer aan; maar hij, 
Grootmoedig Vorst, had innig medelijden. 
Sinds leefde ik zorgloos aan Armidaas zij', 
Waar velen mij hun liefde en eerbied wijden. 
Zoo zuchtte ik vaak in vreemde slavernij! 
Zoo zag ik vaak van ketens mij bevrijden! 
Ziedaar mijn lot, een wislend wel en wee.... 
Maar d' éérsten boei draag ik nog immer meê! 




101.


O mocht slechts hij, die met onbreekbre snoeren 
Mijn hart omwindt, niet zeggen koel en fier: 
“Wat komt gij toch mijn stille rust beroeren? 
Gij dolende slavinne, wijk van hier!” 
Mocht hij me op nieuw den kerker binnenvoeren, 
En geven mij de Liefde tot cipier! ....’ 
Zoo zucht Herminia, in smachtend klagen; 
Zoo sprekend gaan ze verder, uren, dagen. 




102.


Vafrijn verruilt, uit veiligheid of spoed, 
Den grooten weg voor minbezochte paden. 
Een torenspits, in d' avondzonnegloed, 
Heeft Salem aan hun blijden blik verraden.... 
Maar eensklaps, hoe! daar loopt een spoor van bloed 
Daar ligt in 't bloed eens krijgsmans lijk te baden! 
Zijn woest gelaat is naar omhoog gekeerd, 
't Is of zijn doode vuist nog 't lijk verweert. 




103.


Die vreemde dosch, dat donker brons der kaken, 
Ontdekt terstond den Heiden aan Vafrijn, 
Die voortijlt, om - op nieuw zijn draf te staken: 
Daar ligt een tweede, in bange stervenspijn, 
Of slapend reeds om nimmermeer te ontwaken! 
‘Dit,’ meent de spiê, ‘dit moet een Christen zijn!’ 
Hij nadert, om een tweeden blik te wagen, 
En gilt: ‘Ai mij! held Tankred ligt verslagen!’ 





{==233==} {>>pagina-aanduiding<<}

104.


Herminia was mijmrend blijven staan, 
In d' aanblik van des Heidens lijk verzonken; 
Daar voelt zij zich dien kreet voor 't voorhoofd slaan, 
Als hadde op eens een donderknal weêrklonken! 
Op Tankreds naam snelt ze als gevleugeld aan, 
Verbijsterd, half krankzinnig, zwijmeldronken. 
Pas heeft zij 't bleek, beeldschoon gelaat ontwaard, 
Daar springt ze, neen! daar stort zij zich van 't paard. 




105.


Daar baadt zij hem met zilte tranenstroomen, 
Terwijl deez' klacht al snikkend haar ontschiet: 
‘Helaas! helaas! waar ben ik toe gekomen? 
Wreede aanblik, waartoe 't lot mij leven liet! 
Ik vind u weêr, u, mij zoo lang ontnomen, 
En zie u, maar gij, Tankred! ziet mij niet - 
Gij ziet mij niet, want nu ik u hervinde, 
Verlies ik u voor eeuwig, mijn beminde! 




106.


Rampzalige ik! had ik het ooit gedacht, 
Dat uw gezicht mij afschuw zou verwekken? 
'k Verdraag het niet! O, mocht een tastbre nacht 
Den appel mijner oogen overdekken! 
Ai mij! waar is de klare zonnepracht 
Dier oogen? waar de vriendlijkheid dier trekken? 
Waar ging de roos dier lieve lippen heen? 
Waar bleef de ziel, die van dat voorhoofd scheen? 




107.


Maar hoe! kan 't zijn? Nog stort ge een zoet verrukken 
Mijn boezem in, gij, met uw bloed gedoopt! 
Omzweeft me uw geest? Ziet gij mij nederbukken? 
Vergeef mij dan 't verlangen, dat mij sloopt! 
'k Wil kussen van uw bleeke lippen plukken: 
Hoe kil! Ach, 'k had ze warmer eens gehoopt! 
Toch gaan ze ook nu, hoe koud, al 't zoet te boven, 
Daar zij den dood iets van zijn buit ontrooven. 





{==234==} {>>pagina-aanduiding<<}

108.


O zoete mond, die mij zoo menigwerf 
In 't leven door uw woorden wist te streelen! 
Een laatste kus, eer ik u eeuwig derf, 
Der vlammen vol, die door mijne aadren spelen! 
Wie weet, licht hadt ge, o gij voor wie ik sterf, 
Gegeven wat ik, arme, nu moet stelen. 
Laat me u nog eens omhelzen, en u dus 
Mijn vlotte ziel inblazen met een kus! 




109.


O weiger niet haar vriendlijk op te vangen, 
En zend haar fluks uw ziele te gemoet! ....’ 
Zóó nokt zij voort, met bleekbestorven wangen, 
Versmeltende in één heeten tranenvloed. 
Dat vocht, bezield door 't levendigst verlangen, 
Wekt Tankred, die de lippen opendoet, 
(Geene oogen nog!) en, door dien daauw besprengeld, 
Een zuchtjen slaakt, dat met haar zuchten mengelt. 




110.


De Jonkvrouw heeft zijn zacht gekerm verstaan: 
Dat schijnt heur ziel een zweem van troost te geven. 
‘Och, Tankred!’ snikte ze, ‘och, dierbre! zie mij aan, 
Mijn tranenstroom, mijn vreezen en mijn beven! 
Ik wil met u den langen reisweg gaan, 
Ik ben gereed om aan uw zij' te sneven! 
O, zie mij aan! ontvlucht mij niet zoo snel! 
Dat is mijn laatste beê: nog geen Vaarwel!’ 




111.


En Tankred slaat zijn kwijnende oogen open, 
Maar sluit ze weêr. Daar schrikt ze op nieuw en steent. 
‘Stil!’ zegt Vafrijn, ‘Goddank, wij mogen hopen! 
Hij leeft nog! Eerst geholpen, dan geweend! ....’ 
Hij neemt die wapens weg, van bloed bedropen, 
Waartoe ook zij de teêre handen leent: 
Zij tast en peilt de bloedige kwetsuren, 
En de uitslag schijnt heur ijver aan te vuren. 





{==235==} {>>pagina-aanduiding<<}

112.


Nu ziet zij, dat slechts zwakte uit bloedverlies 
't Bewustzijn des geliefden deed verzwinden, 
Maar ach, zij heeft één sluier, anders niets, 
Om de allerdiepste wonden te verbinden. 
Wat nood! de Min, zoo kunstrijk en zoo kiesch, 
Weet ongewone windsels uit te vinden: 
De lokken, uit haar weeldrig hair gesneên, 
Rolt zij in gouden draân om 't pluksel heen. 




113.


Maar voor zoovele en velerleie wonden 
Is ras die enkle sluier veel te kleen; 
Hier wordt saffraan noch diktambloem gevonden: 
Nu zoekt zij baat bij rijmspreuk en gebeên. 
En ziet! reeds is het snoer des doods ontbonden, 
Reeds slaat hij 't oog verwonderd om zich heen, 
En ziet zijn trouwen dienstknecht, ziet daarneven 
Die Jonkvrouw, van dat vreemd gewaad omgeven. 




114.


Hij vraagt: ‘Vafrijn, hoe kwaamt gij hier? wanneer? 
En wie zijt gij, teêrhartigste aller schoonen?’ 
Zij zucht, van hoop en twijfel evenzeer, 
En 't roosje' ontluikt op heur albasten koonen. 
‘Geduld!’ herneemt ze: ‘Uw arts, o edel Heer, 
Gebiedt u rust. Vergeet niet mij te loonen, 
Wanneer ik u ontvoerd heb aan den dood!’ 
Zoo spreekt ze, en sust zijn hoofd in haren schoot. 




115.


Nu peinst Vafrijn, hoe hij vóór de avonddampen 
Zijn meester in het leger brengen zal. 
Daar hoort hij wapens klettren, hoeven stampen, 
Daar naakt een schaar: 't is Tankreds heldental! 
Toen deze met verwoede' Argant zou kampen, 
Stond aan zijn zij' die trouwe bende pal; 
Op zijn bevel was zij teruggebleven, 
Nu zocht ze hem, door heimlijke angst gedreven. 





{==236==} {>>pagina-aanduiding<<}

116.


Vele andren nog doorvorschen, hier en daar, 
Heel d' omtrek, min gelukkig dan hun vrinden. 
Die vlechten nu hunne armen door elkaâr, 
Ten draagstoel voor de last des welbeminden. 
Maar Tankred spreekt: ‘Hoe nu, getrouwe schaar, 
Zal wolf en raaf roemruchte' Argant verslinden? 
Wee mijner, als ik zóó mijn plicht verried! 
Neen, 'k roof den held zijn graf, zijn glorie niet! 




117.


Hij is met eer in 't krijgskuras verslagen! 
Een lijk beschimpen is een muichelmoord. 
Ha! 't waerelrond moet van zijn faam gewagen, 
Het éénige, dat niet den dood behoort! ....’ 
Zoo wordt hij van de zijnen weggedragen, 
En achter hem torscht men zijn vijand voort; 
Trouw zal Vafrijn Herminia bewaken, 
Zoo kan geen kwaad dat dier kleinood genaken. 




118.


Nog spreekt de Prins: ‘Draagt mij ter Koningsstad, 
En niet naar 't Kamp, geliefde strijdgenooten! 
Indien Gods raad mijn dood besloten had, 
Dan sterve ik dáár! Dáár heeft het bloed gevloten 
Van onzen Heer! dáár worde 't Hemelpad, 
De poort van 't Paradijs, mijn ziel ontsloten! 
Zoo wordt de wensch bekroond, die in mij brandt, 
Zoo doet mijn hart zijn pelgrimseed gestand!’ - 




119.


Hij zwijgt: zij gaan. Zij groeten Salems wallen. 
Een zachte spond neemt Tankred in den schoot. 
De Jonkvrouw treedt, met dankbaar welgevallen, 
De woning in, die haar Vafrijn ontsloot. 
Pas hoort Buljon des wachters roep weêrschallen, 
Als hij terstond den schildknaap tot zich noodt, 
Ofschoon verdiept in velerhande zorgen 
En plannen voor den laatsten storm van morgen. 





{==237==} {>>pagina-aanduiding<<}

120.


Buljon zit bij het stille rustbed neêr, 
Waar Reimont ligt, heraâmend van zijn lijden. 
De dappersten en kundigsten van 't heir 
Omringen 't edel Hoofd aan beide zijden. 
De schildknaap komt; nu spreekt er niemant meer, 
Terwijl zij hem gespannen aandacht wijden. 
‘Heer,’ spreekt Vafrijn, ‘Gij deedt me uw wil verstaan, 
En 'k ben terstond op kondschap uitgegaan. 




121.


Ik zag het kamp der Heidnen! Doe geen vragen 
Naar hun getal! Het schemert mij voor 't oog! 
'k Heb legers, neen! 'k heb volken op zien dagen 
Van Oost en West, beneden en omhoog! 
Ik zag alom verwoesting waar zij lagen: 
De landen kaal en al de bronnen droog. 
Hun dorst zou geen Jordaan toereikend vinden 
Hun honger, 't graan van Syriën verslinden! 




122.


Maar 't grootste deel der mannen, ruiterij 
En voetvolk, is onbruikbaar: zij hanteeren 
Geen zwaard; alleen van verre schieten zij, 
Terwijl zij orde en oorlogstucht schoffeeren. 
Toch zijn er enkle goede troepen bij, 
Die als banier het Perziesch vendel eeren, 
En ééne die alle anderen beschaamt, 
De bende der onsterflijken genaamd. 




123.


Haar is met recht die eerenaam beschoren, 
Omdat er nooit één faalt aan haar getal; 
Zij kiest, zoodra ze één krijgsman heeft verloren, 
Een ander, die zijn plaats vervullen zal. 
Het legerhoofd heet Emireen, geboren 
Voor 't krijgsbevel, wijs, dapper, bovenal. 
Zijn Vorst beval, en 't is zijn vurig hopen, 
Om tot een open veldslag u te nopen! 





{==238==} {>>pagina-aanduiding<<}

124.


't Ontzachlijk heir wordt binnen kort verwacht: 
De tweede dag zal 't voor de poorten voeren. 
Maar, Reinout, gij! neem u vooral in acht, 
Gij, op wiens hoofd zooveel belagers loeren! 
't Zijn de edelsten uit 's vijands legermacht, 
Die, elk om strijd, uw ondergang bezwoeren. 
Armide biedt vrijwillig hart en hand 
Aan hem, die u het staal in 't harte plant. 




125.


Gij wordt bedreigd door Samarkantdes Koning, 
Held Altamor, een eedlen Perziaan; 
Ook lacht sints lang de weeldrige belooning 
Adrast, een Vorst van de Oostergrenzen, aan. 
Die woeste Reus kent deernis noch verschooning, 
Een elefant voert hem ter oorlogsbaan; 
Hij heeft misschien geen grooter mededinger 
Dan Tissafern, roemruchtig rosbedwinger!’ 




126.


Zoo spreekt hij, en een eedle vuurgloed speelt 
In Reinouts oog; zijn forsche vingren joken 
Naar 't zwaard. Hij schijnt eens jongren Mavors beeld! 
Maar ziet! nog heeft Vafrijn niet uitgesproken: 
‘Heer,’ zegt hij, ‘'k heb 't geringste u meêgedeeld, 
Hoe zal uw bloed van heilige' afschuw koken, 
Wanneer gij nu het allerergste hoort: 
Een Judaslist bedreigt u met een moord!’ 




127.


Van stuk tot stuk ontwikkelt hij de draden 
Van 't weefsel der verraders. Hij beschrijft 
De wapens, 't gif, de Frankische gewaden, 
't Bedongen loon, den prikkel die hen drijft. 
Hij andwoordt, steeds met vragen overladen, 
Tot eindlijk niets te vragen overblijft. 
Nu zit de kring in diep gepeins verloren, 
Maar Godfried spreekt: ‘'k Wensch Reimontsraad te hooren!’ 





{==239==} {>>pagina-aanduiding<<}

128.


En hij: ‘Mij dunkt, wij moesten, als het daagt, 
Den toren niet, naar 't eerste plan, bespringen, 
Maar, eer hij onverhoeds een uitval waagt, 
Den vijand met een sterk kordon omringen. 
Ons heir terwijl, dat rust na d' arbeid vraagt, 
Gaârt krachten voor de aanstaande groote dingen. 
Beslis dan zelf wat oirbaar is en goed: 
Verbeiden, of - Egypten te gemoet! 




129.


Maar wat ik u vóór alles wil bezweeren, 
Is, dat ge nooit uw veiligheid vergeet! 
Gij leidt den slag, gij doet ons triomfeeren, 
Gij, die de ziel van heel ons Leger heet! 
En om het kwaad van stonden aan te keeren, 
Geef aan uw wacht een ander wapenkleed: 
Zoo kan de list alleen den vijand schaden, 
Wat hem vermommen moest, zal hem verraden! ....’ 




130.


De veldheer spreekt: ‘Gij toont, gelijk altijd, 
Een hoofd, een hart, te recht geroemd door allen. 
Ik volg uw raad, en waar ge onzeker zijt, 
Beslis ik dús: den vijand aangevallen! 
Het leger, reeds tot Heer van 't Oost gewijd, 
Verschans' zich niet in muffe vestingwallen! 
De Heiden moge ervaren wie wij zijn, 
In 't vrije veld, bij vollen zonneschijn! 




131.


De faam-reeds onzer helden doet hem beven, 
Hoeveel te meer der helden aangezicht, 
Der helden zwaard! Zijn val moet steunkracht geven 
Aan 't machtig Rijk, door onzen arm gesticht. 
Al spoedig zal de burcht zich overgeven, 
Of, wil ze niet, één stormloop en - zij zwicht! ....’ 
Hier zwijgt de Vorst, en gaat: de starren bleeken, 
De tijd der rust is reeds ter helft verstreken. 



{==240==} {>>pagina-aanduiding<<}





{==241==} {>>pagina-aanduiding<<}

Twintigste zang.


{==242==} {>>pagina-aanduiding<<}

Korte inhoud.

Aankomst van het Egyptische Leger, dat een bloedigen veldslag levert tegen de Christenen. - De Sultan verlaat met koning Aladijn den toren, om deel te nemen aan den strijd, waarin beide sneuvelen. - Reinout doodt Soliman en bevredigt Armida. - Emireen, de Veldheer der Egyptenaren, valt door Godfrieds hand. - De Christen-Overwinnaars betalen den Heere hunne geloften in den tempel van Jeruzalem.



{==243==} {>>pagina-aanduiding<<}

Twintigste zang.

1.


De mensch was tot zijn daaglijksch werk herboren, 
De nieuwe zon alreeds tien uren oud: 
Daar ziet het volk, dat post hield in den toren, 
Een nevelwolk, die in de verte graauwt: 
't Is 't heir der Bondgenooten! Wapens gloren 
Als starren door den mist, zoo ver men schouwt; 
Het dwarlend stof bezwalkt den klaren hemel, 
En berg en dal is zwart van krijgsgewemel. 



2.


't Belegerd volk vloeit juichend bij elkaâr 
Op 's torens trans en groet de verre vrinden: 
Zóó kleppert ook een lange kranenschaar, 
Bij 't bulderen der eerste najaarswinden, 
Met luid geschreeuw 't ontplooide vleugelpaar, 
Begeerig om een warmer nest te vinden: 
De Heiden werpt den Christen hageldicht 
Zijn pijlen en zijn smaadreên in 't gezicht. 




3.


De Franken nu behoeven niet te vragen, 
Wat ginds op eens die wilde geestdrift baart: 
Zij kunnen 't heir des Vijands op zien dagen, 
Aanrukkend als een dreigend wolkgevaart'! 
De heldenmoed, in vlammen uitgeslagen, 
Doorgloeit hun ziel: zij grijpen naar het zwaard; 
Zij roepen 't uit, daar zij van strijdlust beven: 
‘O Veldheer, laat het sein ten optocht geven!’ 





{==244==} {>>pagina-aanduiding<<}

4.


Maar deze, in wijs beraden, duldt geen strijd 
Vóór 't morgenrood, en legt de drift aan toomen: 
Hij duldt zelfs geen schermutsling vóór dien tijd. 
‘Thands,’ zegt hij, ‘is de veêrkracht u benomen: 
Een enkle dag zij aan de rust gewijd, 
En nieuwe jeugd zal door uwe aadren stroomen!’ 
Misschien ook wel, dat hij des Vijands waan 
Wil voeden, om te beter hem te slaan. 




5.


Elk rust zich toe, tot eindlijk vreugdedronken 
De weêrkeer van den morgen wordt begroet. 
Nooit had de lucht zoo spiegelrein geblonken, 
Als heden bij den eersten zonnegloed. 
De blonde Auroor wierp al heur tintelvonken 
En stralen voor heur rozenrooden voet. 
De hemel had zijn sluier saamgevouwen, 
Om ongestoord het grootsch tooneel te aanschouwen. 




6.


Bij d' eersten gloor rukt Godfried uit naar 't veld, 
En rangschikt dáár zijne onafzienbre scharen. 
In Reimonts hoede wordt de Burcht gesteld: 
Hij zal die met den oorlogsdrom bewaren, 
Nog kort geleên uit Syrië aangesneld, 
Om dankbaar aan hun redders zich te paren: 
Daar voegt Buljon, hoe groot het aantal zij, 
Toch nog een deel van zijn Gaskonjers bij. 




7.


De Veldheer gaat, en uit zijn heldenoogen 
Gloeit reeds vooruit de vreugd der zegepraal. 
Des Hemels gunst beschijnt hem uit den hoogen: 
Zoo groot, zoo fier, was hij geen enkle maal! 
Een heilige ernst throont op zijn wenkbraauwboogen, 
Zijn aanschijn bloost van jonkheids zonnestraal; 
Zijn gang, zijn blik, is plechtig, is verheven: 
Iets bovenmenschlijks schijnt den Held te omzweven. 





{==245==} {>>pagina-aanduiding<<}

8.


Hij schrijdt daarheen met statelijken tred, 
En voert zijn heir weldra den Vijand tegen. 
Op zijn bevel wordt nu een berg bezet, 
Ter slinkerzijde en achter hem gelegen. 
In 't vlakke veld, op 't groene graskarpet, 
Schaart hij zijn Macht, na zorgzaam overwegen. 
Het front is breed; in 't centrum ordent hij 
Zijn voetvolk - linksch en rechts de ruiterij. 




9.


De wakkre Robberts voeren met hun beiden 
Den linkervleugel, door den berg gedekt. 
Zijn eigen broeder zal het centrum leiden; 
Hij-zelf, zoover de rechtervleugel strekt, 
Staat in 't gezicht der uitgestrekte weiden, 
Waaruit de Vijand dreigend nadertrekt, 
Vlamoogend om de minderheid te omringen 
En zóó in 't hart van 't Frankiesch heir te dringen. 




10.


Hier plaatst Buljon de bloem van heel zijn heir, 
Lotharingers, en onverschrokken mannen 
Uit de infantrie, gewoon het schietgeweer 
Te midden van het paardenvolk te spannen; 
Hier, 't eskadron Avonturiers, en meer 
Beproefde geesselroeden der tyrannen. 
De laatsten schaart hij rechts op d' achtergrond; 
Terwijl hij Reinout dus zijn wil verkondt: 




11.


‘Gij, Heer! gebiedt deze uitverkoren benden: 
‘De zegepraal hangt af van u-alléén! 
‘Houd, zonder u te keeren of te wenden, 
‘U schuil, en laat den Vijand nader treên! 
‘Maar val hem dan op eenmaal in de lenden! 
‘Dan vliegt zijn trotsche hoop als rook daarheen, 
‘Om ons met al zijn honderdduizendtallen 
‘Te omsingelen en in den rug te vallen. 





{==246==} {>>pagina-aanduiding<<}

12.


Hij spreekt, en rent met onweêrhouden spoed 
Nu hier, dan daar, door al de legerrangen. 
Zijn helmvizier staat open, zonnegloed 
Is in zijn blik, en purper op zijn wangen. 
Hij bant de vrees, en staalt den heldenmoed, 
[E]n doet de hoop een nieuwen steun erlangen, 
Herinnert elk zijne oude wapendaân, 
En wijst hun roem of buit als lokprijs aan. 




13.


Nu houdt hij stand voor de eerste en eêlste scharen, 
Beklimt een hoogte in 't heuvelachtig oord, 
En stort een gloed van geestdrift in elks aâren, 
Op d' eersten klank van zijn ontzachlijk woord. 
Nooit vloeide een stroom met opgezette baren 
Zoo bruischend van de sneeuwige Alpen voort, 
Als heden van des Veldheers gulden lippen, 
Welluidend, vluggewiekt, de woorden glippen: 




14.


‘Mijn Leger! gij, der Christnen toeverlaat, 
Der Heidnen schrik! Gelederen des Heeren! 
Zietdaar dan nu den blijden dageraad, 
Zoolang gewenscht met innig zielsbegeeren! 
Niet doelloos bracht Gods eeuwig wijze raad 
Die volkren saam', die roekloos rebelleeren! 
Veel strijds moet hier met éénen slag volstreên: 
Dies zond Hij al uw haatren hier bijeen. 




15.


Ons lacht een reeks triomfen aan, vereenigd 
Tot één triomf, die luttel kosten zal! 
Zietdaar een hoop, die 't vroeger lijden lenigt! 
Neen, vreest niet voor der vijanden getal! 
Zij zullen zich verwarren in hun menigt, 
Zij zijn oneens, tweedrachtig overal! 
't Zijn torren, bontgekleurd, maar zonder anglen: 
Aan ruimte, aan moed nog meer, zal 't velen manglen. 





{==247==} {>>pagina-aanduiding<<}

16.


Ai ziet, wie uw bedreigt! Een wufte schaar, 
Ten deele naakt, gewoon aan slavenbanden, 
Hun luie rust ontscheurd door een Barbaar, 
Alleen geschikt om kindren aan te randen! 
Reeds beeft het zwaard, reeds beeft de beukelaar, 
Reeds beeft de vaan, in hun verwijfde handen! 
De vreeze verft hun oogleên bloedig rood: 
Zij zijn alreeds gestempeld door den Dood! 




17.


Die Veldheer, van het purperkleed omgeven, 
Zoo woest van blik, dien ge aan de spits ziet staan, 
Hebbe Arabier en Moorenvolk verdreven, 
Ons kunnen al zijn duizenden niet slaan! 
Wat nut zal hem zijn moed, zijn wijsheid geven, 
Grijpt eens de schrik dat ordloos leger aan? 
't Kent hem niet, en hij kent het niet: hen dringen 
Noch jonge noch verjaarde erinneringen! 




18.


Maar ik gebied een uitgelezen heir! 
Ons bloed heeft vaak op d' eigen plek gevloten, 
Wij deelden menig strijd en menige eer! 
Wat naam of toenaam van mijn tochtgenooten, 
Wat zwaard of lans, is me onbekend? Ja, meer! 
Van welk een pijl, bezijden me afgeschoten, 
Zeg ik u niet, als hij de lucht doorrent, 
Wat landman, Frank of Ier, en wie hem zendt? 




19.


Ik eisch gewone dingen. Weest ook heden 
Dezelfde, die ge alom en altijd waart! 
Toont d'ouden moed! Voert, worstlende in gebeden, 
Tot uwe en mijne en Christus' eere 't zwaard. 
Gaat, doodt dit godloos rot! vertrapt zijn leden! 
Zoo worde ons Rijk geheiligd en bewaard! 
Dan - waartoe meer? De strijd moet nog begonnen: 
Maar 'k lees reeds in uwe oogen: 'k Heb verwonnen!’ 





{==248==} {>>pagina-aanduiding<<}

20.


Het scheen, alsof, op 't ruischen van die taal, 
Een heldre glans ter neêrschoot uit den hoogen, 
Gelijk wanneer de nacht een bliksemstraal 
Of flikkerstar daarheen strooit langs de boogen; 
Neen, zoo als eens, in gindsche Pinksterzaal, 
Zich boven 't hoofd der Jongren heeft bewogen: 
Een vuurtong, of een lichtvlam, bij wier glans 
De Veldheer blonk als in een stralenkrans. 




21.


Misschien wel (als een mond uit stof geboren 
Mag stamelen van die verborgenheên!) 
Daalde uit den schoot van heilige Englenchooren, 
Op vlammenwiek zijn Schutsgeest naar beneên. 
Terwijl Buljon zich, dus bezield, liet hooren, 
En 't Christenheir een boô des Hemels scheen, 
Schaart ook Egyptens heirvoogd zijn kohorten, 
En poogt haar moed en veêrkracht in te storten. 




22.


Hij roept zijne eskadronnen op naar 't veld, 
Zoodra hij ginds de Franken ziet genaken: 
De ruiterij wordt in den flank gesteld, 
Daar 't voetvolk meê het centrum uit zal maken. 
Rechts staat hij-zelf, de stoute Heidenheld, 
Daar Altamoor ter linkerzij' moet waken; 
Mulassem voert vol moed het voetvolk aan, 
Armida staat in 't midden bij zijn vaan. 




23.


De Veldheer plaatst den Vorst der Indianen, 
Adrast, met Tissafern, en 's Konings wacht, 
Rechts nevens zich: maar waar de linkervanen 
Uitwaaien in de volle zonnepracht, 
Staan Altamoor, de Vorst der Afrikanen, 
En Perziens Vorst en menig Zuidermacht. 
Daar weemlen al die saamgebrachte heiren, 
Die slinger, boog of javelijn hanteeren. 





{==249==} {>>pagina-aanduiding<<}

24.


Zóó rangschikt Emireen zijn volk: ook hij 
Haast zich, door alle rangen rond te rijden, 
Spreekt zelf, of door den taalman aan zijn zij,' 
Van lof en blaam, van loonen en kastijden. 
Hier is het: ‘Foei! soldaat, wat siddert gij? 
Gij vreest toch niet, met zulk een kans, te strijden? 
Gij staat met honderd tegen één, en - ducht? 
Een schaduw jaagt die lafaarts op de vlucht!’ 




25.


Ginds heet het: ‘Goed! grijp met die vlammende oogen 
De buit, waarin de vijand zich vermeit!’ 
Nu maalt hij, zoo als kleuren 't niet vermogen, 
Betooverend door zijn welsprekendheid, 
Het Vaderland, in zak en asch gebogen, 
Zijn Huisgezin, dat jammerklaagt en schreit: 
‘Neen,’ eindigt hij, ‘gij hoort geen Veldheer spreken, 
Gij hoort het Vaderland met tranen smeeken: 




26.


“Bescherm de wet! Laat niet in booze vreugd 
't Vijandig staal mij keelen op de altaren! 
Verdedig gij de maagdelijke deugd, 
En 't graf, waarin de vaderen vergaâren! 
De grijzaards, ach! bejammeren hun jeugd, 
En toonen u hun witbesneeuwde hairen, 
De moeders wijzen u met angstgekerm 
Op de echtkoets en de kindren in heur arm!”’ 




27.


Tot andren weêr: ‘U heeft het Oost geroepen 
Tot redders van zijne eer! U wacht de taak, 
De roovers, die aan onzen disch zich groepen, 
Te treffen met een lang getergde wraak!’ - 
Zoo spreekt hij, altijd wisslend, tot zijn troepen, 
De velen winnend voor dezelfde zaak. 
Maar 't is genoeg: de Hoofden zwijgen beiden, 
En naauwlijks zijn de Legers meer gescheiden. 





{==250==} {>>pagina-aanduiding<<}

28.


O, 't is een grootsch, verbazend schouwtooneel, 
Die heiren, die elkander tegen rukken, 
Elk bataljon in slagorde, om zijn deel 
Van 't bloedig loof der lauweren te plukken! 
Wat pracht van veedren, vendels en fluweel, 
Nu wapprend, straks verscheurd in duizend stukken! 
Wat goud en staal, nu zonneglans gelijk, 
Straks uitgedoofd, vertreden in het slijk! 




29.


Elk leger schijnt een mastbosch van abeelen, 
Zoo dreigend gaan de lansen naar omhoog. 
De slingers rollen uit, de vingers streelen 
Den greep van 't zwaard, of spannen reeds den boog. 
Elk ros schijnt in des ruiters vuur te deelen, 
Het steigert, briescht, en bliksemt met het oog; 
Zijn hoefslag doet den dorren bodem stuiven, 
Daar rook en vonken uit zijn neusgat snuiven! 




30.


Hoe schriklijk ook, toch is die aanblik schoon! 
Genot wordt uit den schoot der vrees geboren, 
En 't schor trompetgeschetter heeft een toon, 
Ontzettend en toch lieflijk om te hooren! 
Maar 't Christenheir, schoon kleiner, spant de kroon, 
En streelt het meest alle oogen en alle ooren: 
Zijn wapens flikkren boven de andren uit, 
Krijgshaftiger dreunt zijn trompetgeluid. 




31.


De Franken zijn 't, die eerst den krijgstromp steken: 
De Vijand hoort, en andwoordt hem terstond. 
Het Christenheir knielt in oodmoedig smeeken 
Voor God in 't stof, en kust den heilgen grond. 
Zie! de afstand slinkt, de ruimte is weggeweken! 
Reeds zijn de flanken slaags! Front tegen front, 
Man tegen man, staat de infantrie! De sluizen 
Slaan open en - de bloedrivieren bruizen! 





{==251==} {>>pagina-aanduiding<<}

32.


Maar wie was de eerste uit heel het Christenheir, 
Die 't daavren van der helden lof mocht hooren? 
Gij waart het, gij Gildippe! Want uw speer 
Wist Ormus' Vorst in 't lillend hart te boren: 
Gij hebt Hyrkaan verslagen! Zóóveel eer 
Heeft 's Hemels gunst een vrouwenhand beschoren! 
Hij valt, en hoort in 't vallen nog den lof 
Van de Amazoon, die zoo voorbeeldig trof. 




33.


Pas is heur lans in splinters weggestoven, 
Daar trekt zij onverwijld het goede zwaard: 
‘Vooruit! nu zal de Pers er aan gelooven!’ 
Zoo juicht ze, en slaat de sporen in heur paard. 
Ziet haar Zofier het middenrif doorkloven, 
Zoodat zijn romp ter neêrbonst tegen de aard! 
Ziet haar Alark den ruigen strot doorvlijmen, 
Zoodat de koû des doods hem doet bezwijmen! 




34.


Één enkle stoot, en - Argeus ploft van 't ros! 
Één enkle houw, en - Artaxerxes duizelt! 
Arme Ismaël! wat baat uw wapendosch? 
De fiere heeft uw linkerpols vergruizeld! 
Ziet, vallend laat zijn hand de teugels los, 
Terwijl de slag het paard langs de ooren suizelt! 
Maar naauwlijks voelt het edel dier zich vrij, 
Of 't rent daarheen en breekt gelid en rij. 




35.


Zoo doet Gildippe een menigte andren sneven, 
Wier namen in den tijdstroom zijn vergaan; 
Maar nu, door lust tot zulk een buit gedreven, 
Valt heel de drom der Perzen op haar aan. 
Heur egâ ziet haar na met heimlijk beven, 
En haast zich, zijn geliefde bij te staan. 
Die beide, dus veréénigd in hun pogen, 
Gevoelen door de Min hun kracht verhoogen. 





{==252==} {>>pagina-aanduiding<<}

36.


De strijdkunst van dit edelaardig paar 
Is vreemd en in geen oorlogsschool te leeren. 
Zoo onvermoeid verweeren zij elkaâr, 
Dat elk vergeet zich-zelven te verweeren: 
Naauw dreigt den gade een schaduw van gevaar, 
Of ijlings weet zijn dierbre 't af te keeren; 
Hij dekt haar met zijn schild, en zoû des noods 
Haar dekken met zijn hoofd, zelfs wapenloos! 




37.


Zij achten in 't beschermen en in 't wreken 
Elkanders zaak hun eigene. Artabaan 
Is onder Odoardoos zwaard bezweken, 
En nooit weêr lacht hem 't bloeiend Boekan aan. 
Van 't zelfde zwaard voelt zich Alvant doorsteken, 
Omdat hij naar Gildippe durfde slaan. 
Zij, op haar beurt, klooft Arimont de slapen, 
Die 't hoofd heurs vriends bedreigde met zijn wapen. 




38.


Zóó sloegen zij de Perzen; maar nog meer 
Sloeg Samarkandes Vorst de Christen benden: 
Want ruiterij en voetvolk wierp hij neêr, 
Waarheen hij zich met zwaard en paard mocht wenden. 
En wèl hem die 't bestierf, en niet veeleer 
Den paardenhoef moest dulden in zijn lenden! 
Want wie den dood door 't lemmer was ontsnapt, 
Die werd door 't ros gebeten en vertrapt. 




39.


Daar slaat hij held Brunello neêr, de wreede! 
Daar ligt Ardoon in 't bloedig slijk gesmakt! 
Den eerste splijt hij 't hoofd met zulk een snede, 
Dat ééne helft op elken schouder zakt; 
Terwijl hij 't volgend oogenblik den tweede 
Den zetel van den lach doormidden hakt, 
Zoodat de brave - afgrijslijk duizendwerven! - 
Gedwongen lacht en lachende moet sterven. 





{==253==} {>>pagina-aanduiding<<}

40.


Niet deze-alleen bant hij van 't waereldrond: 
't Zwicht ál wat niet voor Altamoor wil wijken. 
Gentone en Gwy en Gasko en Romont, 
Weêrstaan hem saam, om samen te bezwijken. 
Wie telt ze, die, vertreden op den grond, 
Zijn worstelperk plaveien met hun lijken? 
Wie noemt bij naam al de offers? En wie maalt 
De slagen, steeds op andre wijz' herhaald? 




41.


Zijn woede doet de moedigsten vertsagen: 
Geen die zelfs uit de verte hem bestrijdt. 
Gildippe-alleen, Gildippe wil het wagen, 
Zijn reuzenkracht, zijn overmacht ten spijt. 
Gij hebt een reeks heldinnen op zien dagen, 
Gij, die de wieg der Amazonen zijt, 
Thermodons strand! maar geen zoo zonder vreeze, 
Zoo stout, zoo gantsch een Krijgsgodes, als deze! 




42.


Zij treft den Pers in 't midden van 't helmet, 
Juist waar een gouden kroon weêrblinkt in de oogen. 
De diadeem is met één slag verplet, 
En zelfs zijn hoofd wordt door den bons gebogen. 
Wel voelt de Vorst, door schaamte en spijt ontzet, 
Wat kracht er spreekt uit dat heldhaftig pogen. 
Snel is de hoon en snel de straf: zóó knalt 
De donder soms terwijl de bliksem valt. 




43.


Hij geeft ook haar in de eigene sekonde 
Een slag, die knersend op heur voorhoofd dreunt. 
Zij waggelt reeds, de hemel draait in 't ronde: 
Gelukkig, dat heur gâ haar grijpt en steunt! 
Gelukkig, dat de Pers, met ééne wonde 
Voldaan, niet meer zich over haar bekreunt: 
Den leeuw gelijk, die, in grootmoedig sparen, 
Zijn vijand neêrslaat, aanblikt, en - laat varen. 





{==254==} {>>pagina-aanduiding<<}

44.


Ormond terwijl, die 't gruwelijk verraad 
Beproeven zal, dringt listig met de zijnen 
In 't Christenheir, vermomd in 't krijgsgewaad, 
Van Godfrieds wacht. Zoo gaan, bij 't maanlichtkwijnen, 
Wanneer de mist zijn floers om de aarde slaat, 
De wolven, die getrouwe honden schijnen, 
De schaapskooi rond, den ruiggehairden staart 
Verbergend, die hun boosheid openbaart. 




45.


De Heiden sluipt den Veldheer telkens nader, 
In 't wit met goud, zich mengende in den drom. 
Daar kookt Buljon het heldenbloed in d'ader, 
Daar wendt hij zich met vlammende oogen om, 
En roept: ‘Ziedaar den loerenden verrader, 
Den Judas met zijn huichlend vriendenmom! 
Ziedaar heel 't moordgebroed!’ Hij zwaait den degen, 
En snelt Ormond gelijk een stormwind tegen. 




46.


Hij treft hem, en de Heiden laat zich slaan, 
Maar zonder slag of stoot weêrom te wagen. 
Hoe driest eens, als genageld blijft hij staan, 
Als had hij een Meduza op zien dagen. 
't Valt alles nu op 't bent der moorders aan, 
Met pijl en lans en bijl en sabelslagen. 
Men laat hun zelfs geen lijk, maar strooit de leên 
In duizend stukken over 't slagveld heen. 




47.


Buljon, bespat door 't bloed der moordenaren, 
IJlt heen naar 't punt, dat meest zijn bijstand vraagt, 
Waar hij een deel van zijn getrouwe scharen 
Door Altamoor verward ziet en verjaagd, 
Gelijk het Zuid, ten kerker uitgevaren, 
't Zand der woestijn al dwarlend henen vaagt. 
Hij rent, roept, dreigt, weêrhoudt de vluchtelingen, 
En haast zich den Verwoester te bespringen. 





{==255==} {>>pagina-aanduiding<<}

48.


Nu voeren beide een tweekamp, zoo verwoed, 
Als de Ida noch den Xanthus ooit deed beven. 
Intusschen wordt Mulassems dappre stoet 
Door Boudewijn steeds meer in 't naauw gedreven. 
Terwijl in 't dal, nabij des heuvels voet, 
De ruiters naar de bloedige eerkroon streven. 
Daar worstelt, in het heetste van 't gevaar, 
De Heidenveldheer naast zijn Heldenpaar. 




49.


Fiere Emireen en een der Robberts meten 
Zich met elkaâr, en met gelijke kracht. 
Adrast heeft 's andren Robberts helm gespleten, 
Gehavend heel zijn kostbre wapendracht. 
Maar Tissafern - wien zou hij waardig heeten 
Voor 't tweegevecht, hij, die 't heelal veracht? 
Hij woedt waar hij de stofwolk 't dichtst ziet rijzen, 
En brengt den dood op duizendvoude wijzen. 




50.


Zoo holt de moord aan alle kanten rond, 
Daar hoop en vrees nu deinzen, dan weêr wassen. 
Een gruis van lansen overdekt den grond, 
Een zaaisel van helmetten en kurassen, 
Van zwaarden, hier nog stekende in de wond, 
En ginds verstrooid in laauwe purperplasschen, 
Van lijken, ruglings slapende, of den tand 
Nog grijnzend slaande in 't glibberige zand. 




51.


De vijand ligt aan 's vijands zij' vergeten, 
't Ros bij zijn heer, de vader bij zijn zoon, 
De zwakkere op den sterke neêrgesmeten, 
De levende begraven onder doôn. 
Geen zwijgen heerscht, geen duidelijke kreeten 
Weêrklinken, maar daar loeit een doffe toon, 
Uit schorre wraak en mompelenden toren 
En tandgeknars en doodsgesnik geboren. 





{==256==} {>>pagina-aanduiding<<}

52.


De wapenen, zóó schitterend weleer, 
Zijn somber nu en gruwelijk voor de oogen. 
't Staal heeft geen glans, het goud geen stralen meer, 
De lieflijkheid der kleuren is vervlogen. 
In 't slijk vertrapt, ligt franje en zwanenveêr, 
Zoo vrolijk eens op d' ochtendwind bewogen. 
Met bloed bevlekt, met stuifzand overspreid, 
Verdween aldus der Legers heerlijkheid! 




53.


De Mooren, de Arabieren, de Ethiopen, 
Verheffen linksch een schel trompetgeklank. 
Dat is het sein om ijlings storm te loopen 
Ten aanval op der Christnen rechterflank: 
Dààr woeden reeds de slingeraars; daar doopen 
De pijlen zich in 't bloed van menig Frank - 
Als Reinout plotsling aanrukt met zijn Riddren, 
Gelijk een donder die 't gebergt' doet siddren. 




54.


Van 't Ethiopiesch heir is Assimir 
De dapperste; maar Reinout, aangevlogen, 
Doorhouwt zijn nek tot op den laatsten spier, 
Zoodat zijn zwarte kop met grijnzende oogen 
Daar heen rolt. Op die eerste zege fier, 
Ontplooit de held al 't vreesselijk vermogen 
Van kracht en moed, en woedt, en bliksemt voort, 
Steeds wondren doende, ontzettend, ongehoord. 




55.


Hij geeft meer doôn dan slagen, en de regen 
Dier slagen wordt gelijk een stroom gespild. 
Schijnt niet de slang drie tongen te bewegen, 
Als zij zoo vlug den sissende' angel drilt? 
Dus schijnt het ook, dat een driedubble degen 
Weêrlichtende in de vuist des Ridders trilt. 
De snelheid blindt het oog, de vrees doet onder 
Voor 't koel verstand, en - 't oog gelooft het wonder. 





{==257==} {>>pagina-aanduiding<<}

56.


Ziet, Reinout mengt der Negervorsten bloed 
In 't dampend bloed der Libysche tyrannen. 
Hem volgen al zijn Ridders, door zijn moed 
Ontvlamd, zij, die de kroon des legers spannen! 
Hoe treden zij de Heidnen met den voet, 
Dat godloos rot, den strijd onwaard met mannen! 
Ach, 't is geen strijd, 't is laffe nederlaag, 
Die 't krijgsgeschrei beandwoordt met geklaag. 




57.


De Heidnen zien hun laatste kracht vernielen: 
Geen hunner meer, die éédle wonden draagt. 
Zij vluchten, en zóó zweept de vrees hun zielen, 
Dat niemant meer naar tucht of orde vraagt. 
Maar Reinout volgt de lafaarts op de hielen, 
En rust niet voor ze als stuifzand zijn verjaagd. 
Toch haast hij zich zijn gramschap te bedwingen: 
Geen Held is wreed voor zwakke vluchtelingen. 




58.


Gelijk de wind op 't hemelhoog gebergt' 
Of pijnboomwoud zijn woede los laat varen, 
Maar straks in 't dal, waar niets zijn krachten vergt, 
Zijn wieken reeft en ritselt door de blaâren; 
Gelijk de zee de klip beukt, die haar tergt, 
Maar, ongestoord, straks kabbelt met heur baren: 
Zóó koelt de drift in Reinouts heldenhart, 
Nu hij niet meer ten strijde wordt getart. 




59.


Geens vijands rug ontsteekt rechtschapen toren; 
Door weêrstand slechts wordt Reinouts wraak gewekt. 
Hij stort zich op het voetvolk, kort te voren 
Door Arabier en Libyër gedekt, 
Maar nu ontbloot: want in bebloede voren 
Zijn deze, als gras gemaaid, ter neêrgestrekt; 
En plotsling valt de Ridderschaar der Franken 
In vollen ren het voetvolk in de flanken. 





{==258==} {>>pagina-aanduiding<<}

60.


Zij werpt de lange haag der lansen neêr, 
Weet 's vijands macht tot in het hart te schokken, 
Vernietigt zijn geleedren, jaagt heel 't heir 
Daarheen, gelijk de storm de wintervlokken. 
Een vloer van lijken hobbelt meer en meer, 
Met bloed gepleisterd en bezaaid met brokken 
Van wapens en van leden. Ongestoord 
Rent Reinout langs dat doodsplaveisel voort. 




61.


Hij komt, tot waar, op gulden oorlogswagen, 
Armide prijkt in 't schittrend krijgsgewaad. 
De minnaars, die voor haar hun leven wagen, 
Versterken haar gevolg, waarheen ze gaat. 
Een blik op Reinout doet heur boezem jagen, 
Bij d' aanval van gemengde liefde en haat. 
Hem vliegt een vluchtig blosjen langs de kaken: 
Zij wordt als ijs, om straks als vuur te blaken. 




62.


Hij wil den wagen vliên en maakt ruim baan, 
Om, verder op, het doodlijk staal te slingren: 
Maar niet aldus zal hij een kamp ontgaan, 
Te lang begeerd door felle mededingren. 
Hier dreigt een lans, daar grijnst een zwaard hem aan, 
Armide klemt een pijlschacht in de vingren, 
Maar als de Wraak alreeds den boogpees spant, 
Weêrhoudt de Min heur sidderende hand. 




63.


De Min beproeft de doodsche Wraak te stillen, 
En toont een heerschappij, vergeefs ontvlucht. 
Zij heeft den pees tot driemaal toe doen trillen, 
En driemaal d' arm doen zinken met een zucht. 
Zoo dubt zij tusschen willen en niet willen, 
Maar eindlijk, zie! daar klieft de pijl de lucht, 
En met den pijl, dien zij daarheen hoort sissen, 
De stille wensch, dat hij zijn doel mocht missen. 





{==259==} {>>pagina-aanduiding<<}

64.


‘Och!’ wenscht zij, ‘of de scherpgepunte schicht 
Toch wederkeerde, om mij door 't hart te boren!’ 
Vermag de Min zóóveel reeds waar zij zwicht, 
Wat dan, waar haar de zege werd beschoren? 
Maar zij verwerpt, daar zij zich-zelf beticht, 
Den laffen wensch en blaakt op nieuw van toren. 
Zoo ducht ze en zoo begeert zij, dat heur boog 
Niet faalde, en volgt den pijl met starend oog. 




65.


Toch was de pijl niet gantsch vergeefs gezonden: 
Hij treft den Held op 't harde borstmetaal; 
Maar kan een vrouw dien forschen Ridder wonden? 
Gebroken is de scherpe punt van 't staal. 
Hij keert zich om.... Zij acht heur eer geschonden, 
Heur wraak bespot! Zij schiet nog menigmaal, 
Maar mist altijd, en onder heete smarte 
Schiet haar gestaâg de Min heur pijl in 't harte. 




66.


‘Is dan die man ontrefbaar?’ roept zij uit: 
‘Zoodat hij spot met elk vijandlijk pogen? 
't Is marmer wat zijn ijskoud hart omsluit: 
Zijn ook zijn leên met marmer overtogen? 
Geen pijl, hoe scherp, die niet wordt afgestuit, 
't Zij met de hand geschoten of met de oogen! 
'k Buk, weêrloos en gewapend, voor zijn macht, 
Als minnares en vijandin veracht! 




67.


Wat nieuwe list of kunstgreep zal mij baten? 
In welke nieuwe vorm herschep ik mij? 
Helaas! weldra ben ik geheel verlaten: 
Mijn Ridders zullen sneuvlen aan mijn zij'. 
Ik zie het wel, van alle die mij haten, 
Geen sterker en onbuigzamer dan hij! ....’ 
En ja, reeds sloeg het zwaard des Overwinnaars 
Den gantschen drom dier trotsche medeminnaars. 





{==260==} {>>pagina-aanduiding<<}

68.


Wat vangt ze in heur verloren toestand aan? 
Reeds waant zij zich in slaafschen boei gevangen. 
Nog voert ze boog en lans; maar zal Diaan 
Of Pallas haar de zege doen erlangen? 
Als de arend krijschend neêrschiet, laat de zwaan 
Met bukkend hoofd de blanke vleugels hangen: 
Zóó staat ze daar, door machtloze angst vermast, 
't Hoofd buigende op den boezem van albast. 




69.


Maar Altamoor (die zijn verschrokken heiren, 
Reeds vluchtend van de onzalige oorlogsbaan, 
Manmoedig drong met smeeken en bezweeren, 
Te zwenken en nog eenmaal pal te staan) 
Ziet pas Armide in zulk een nood verkeeren, 
Of hij vergeet de Perziaansche vaan, 
Zijn volk, zijn eer.... O, zoo hij haar verloste, 
Wat nood, schoon 't ook een gantsche waereld kostte! 




70.


Hij ijlt, en baant met zijn ontzachlijk zwaard 
Een renbaan voor Armidaas oorlogswagen. 
Door Reinout en Buljon, in forsche vaart 
Aanstormend, wordt geheel zijn schaar verslagen. 
De ellendling ziet het aan, en - blijft bedaard: 
Zoo weet de Min den Veldheer te verlagen! 
Hij brengt Armide in veiligheid, keert weêr, 
En zoekt (te spade hulp!) zijn stervend heir. 




71.


Want onherstelbaar is aan déze zijde 
Des Heidens macht verpletterd, rij aan rij. 
Aan d' andren flank nochtans is 't krijgsgetijde 
Den Christnen tegen, en hun val nabij. 
Één Robbert, bloedende, onbekwaam ten strijde, 
Ontkomt nog juist de schand der slavernij, 
Maar de andre valt Adrast ten buit. - Zóó dalen 
En rijzen van weêrszij' des Noodlots schalen. 





{==261==} {>>pagina-aanduiding<<}

72.


Fluks schaart Buljon zijn onvertsaagden stoet 
In ordlijke geleedren bij hun stander, 
En voert hen 't slaggewemel te gemoet. 
Daar stoten nu twee vleuglen op elkander: 
Elk hunner is bespat met 's vijands bloed, 
Met buit belaân en even stout als de ander; 
Elk heeft zijn deel van glorie en gewin: 
Fortuin en Mars staan aarzlend midden in. 




73.


Terwijl aldus met wisselende kansen 
Die dubble macht elkander 't voorhoofd biedt, 
Klimt Soliman naar 's torens hooge transen, 
En staroogt in het wemelend verschiet, 
Waar hij, bij 't rouwmuziek van zwaard en lansen, 
Het Treurspel van den Krijg vertoonen ziet: 
De Dood verdeelt en rangschikt de tooneelen, 
Waar 't Toeval en het Lot de hoofdrol spelen. 




74.


De Sultan blijft verbaasd en roerloos staan 
Bij d' eersten blik: maar straks, door wraak bewogen, 
Van dorst geblaakt naar de eigen heldendaân, 
Verslindt hij 't woelig kampperk met zijne oogen. 
Ook talmt hij niet: hij gordt zich 't lemmer aan, 
Hij grijpt zijn helm; hij fronst de wenkbraauwboogen, 
En dondert: ‘Voort! Heel Azië is in nood! 
Geen uitstel meer: verwinning of de dood!’ 




75.


Het zij dan, dat een wenk des Ongezienen, 
Die d' ondergang der Heidenmacht besloot, 
Tot slechting van haar wanklende ruïnen, 
Den Palestijn die woede in de aadren goot, 
't Zij, dat zijn drift om lauwren te verdienen 
Hem voortjoeg tot in de armen van den dood: 
Genoeg, hij doet de koopren poortdeur kraken, 
En staat voor 't oog van die de Burcht bewaken. 





{==262==} {>>pagina-aanduiding<<}

76.


Hij wacht niet af, of zijn verwonderd heir 
Hem volgen zal: hij tart alléén de scharen, 
Hij stort alléén op duizend haatren neêr, 
En slaat alléén door duizende gevaren. 
Toch komen al de zijnen evenzeer, 
Zelfs Aladijn, met de eigen vlam in de aâren; 
Alle angst verdween, alle aarzling is voorbij: 
Hen drijft geen hoop, hen zweept de razernij. 




77.


De Turk vernielt, met grimmig zelfbehagen, 
Al wat hij 't eerst bejegent in zijn vaart. 
Hij doodt zóó snel, dat niemant ooit zijn slagen, 
Maar enkel zijn verslagenen ontwaart. 
De duizende belegeraars vertsagen: 
't Gemompel groeit, de schrik verlamt het zwaard; 
De Christenen uit Syriën ontveinzen 
Hun vreeze niet, maar schreeuwen luide en deinzen. 




78.


Bij minder vreeze en meerder orde en tucht, 
Houdt zich Gaskonje onwrikbaar vast gesloten, 
Al treft hen 't eerst een onweêr zoo geducht, 
Al worden ze ook bij drommen neêrgestoten! 
Geen steengier, op de duiven in heur vlucht, 
Geen boschwolf, op de lammren neêrgeschoten, 
Verwde immer neb of klaauwen zóó met bloed, 
Als Soliman het zwaard, waarmeê hij woedt. 




79.


't Schijnt, dorstig en vraatzuchtig, 't bloed te drinken, 
De leden te verslinden tot op 't been. 
Ook Aladijn, ook heel zijn drom, rinkinken 
Verdelgend door de dichte reien heen; 
Maar Reimont waakt, waar zijn getrouwen slinken, 
Door Soliman als halmen afgesneên. 
Hij beeft niet, al behoeft hij niet te vragen, 
Wat sterke hand den sikkel heeft geslagen. 





{==263==} {>>pagina-aanduiding<<}

80.


Op nieuw durft hij den gruwbren Sultan staan, 
Op nieuw doet hem een slag in 't voetzand kermen. 
De grijsheid deed zijn eerste kracht vergaan, 
En de andre weet van sparen noch ontfermen. 
Daar vallen honderd zwaarden op hem aan, 
Terwijl ook honderd schilden hem beschermen. 
Maar Soliman - acht hij zijn buit te kleen, 
Of reeds ontzield? - rent plotsling elders heen. 




81.


Hij valt op de andren aan, verminkt, verplettert, 
En richt in luttel omvang wondren uit. 
Waar hij verschijnt, verschijnt de dood, en klettert 
De donder, nooit ontweken, nooit gestuit! 
Hoort! hoe hij met de tanden knerst en knettert. 
Ziet! hoe hij de oogen rolt naar nieuwen buit. 
Zóó laat de hongrende met dorre lippen 
Voor rijker maal den harden broodkorst glippen. 




82.


Daar klimt hij in een enkel oogenblik 
De muurbres door, en ijlt naar 't veld. Toch blijven 
De woede in 't hart der zijnen, en de schrik 
In 't hart der andren, die van vrees verstijven. 
Zijn heir staat pal, om tot den jongsten snik 
Zijne onvoltooide zege door te drijven. 
Nog moge een wijl de Christenhoop weêrstaan, 
't Duidt alles hun aanstaande neêrlaag aan. 




83.


Daar wanklen de Gaskonjers, en in 't ronde 
Verspreidt zich reeds de Syrische oorlogsdrom. 
Zij naadren 't huis van Tankred, den gewonde, 
Hij hoort hun kreet: dat is trompet noch trom 
Noch zegeschreeuw! Hij wankelt van zijn sponde, 
Bestijgt het plat van 't dak en schouwt rondom, 
Ziet Reimont neêrgeveld, ziet d' een bezwijken, 
En d' ander, half bezweken, siddrend wijken. 





{==264==} {>>pagina-aanduiding<<}

84.


De ware moed sterft niet in 't doodsgevaar: 
Hij tintelt, eeuwig jong, op veege wangen; 
Hij staalt het lijf, hij kan in long en aâr 
Den adem en 't verloren bloed vervangen. 
Neen! 't machtig schild is Tankred niet te zwaar; 
Nog kan hij 't zwaard in ijzren vingers prangen. 
Wat wapens méér zijn noodig voor een Held? 
't Is hèm genoeg: hij is ten strijd gesneld! 




85.


Daar dondert hij: ‘Hoe nu! verwijfde schare, 
Laat gij uw heer dus achter in den nood? 
Opdat de Turk zijn wapendosch beware 
Ten krijgstrophee, een schandzuil na zijn dood! 
Keert naar Gaskonje! en brengt zijn zoon de mare: 
“Uw vader viel, terwijl zijn leger vlood!”’ 
En met een borst, waarin de wonden gapen, 
Dekt hij een Heir, vol kracht en onder 't wapen. 




86.


Den beuklaar, met zesdubblen stierenhuid 
En bovenop met smijdig staal omtogen, 
Strekt hij beschermend over Reimont uit, 
Die veilig in zijn schaduw ligt gebogen. 
Hij hoort niet, hoe de pijlenregen fluit, 
Hij ziet het dreigen niet dier duizend oogen: 
Hij ziet zijn vriend, hij hoort de stem der eer, 
En - drijft den vijand weg, of slaat hem neêr! 




87.


Nu doet zijn zorg den grijzen Held ontwaken: 
Daar staat hij, uit zijn duizling opgericht. 
Hij voelt zich door een dubblen vuurgloed blaken: 
Door woede in 't hart, door schaamte in 't aangezicht. 
Hoe zoekt zijn blik, zoo gloeiende als zijn kaken, 
Den vijand, voor wiens vuist hij heeft gezwicht! 
Wat! de aterling is aan zijn wraak ontweken? 
Dan zal hij op 't meêplichtig rot zich wreken! 





{==265==} {>>pagina-aanduiding<<}

88.


't Gaskonsche heir, door nieuwe drift gespoord, 
Wil met zijn Hoofd vergaan of triomfeeren: 
Waar vreeze heerschte, is weêr de hoop ontgloord. 
De Heiden durft zoo driest niet meer trotseeren: 
Wie voortjoeg, wijkt; wie week, jaagt dreigend voort. 
Zoo kan de kans in één minuut verkeeren! 
En Reimont, in zijn wrake niet gestuit, 
Delgt d' éénen smaad met honderd dooden uit. 




89.


Terwijl hij aan de stoutste Saracenen 
De schaamte koelt die in zijn boezem woedt, 
Daar ziet hij Koning Aladijn, rent henen, 
En valt hem aan met onbetembren moed, 
Verwondt zijn kop, stort dicht als hagelsteenen 
Zijn slagen neêr, en wijkt geen enklen voet. 
De dwingland valt en wentelt nu zijn leden 
Langs d' eigen grond, weleer zoo trotsch vertreden. 




90.


De Heidnen, zonder Hoofdliên, onbestierd, 
Zijn raadloos en gevoelen zich verloren: 
Een deel vliegt als onzinnig woudgediert' 
In 's vijands zwaard en laat zich 't hart doorboren. 
Een ander deel, dat de angst den teugel viert, 
Zoekt wederom een toevlucht in den toren: 
Maar de overwinnaar volgt met vlammend staal 
De vluchtende', en voltooit zijn zegepraal. 




91.


Zoo valt de Burcht. Wat levens allerwegen, 
Beneên en op de trappen, afgemaaid! 
Ziet! Reimont heeft den torentrans bestegen, 
Steil gloriepad, met stervenden bezaaid. 
Daar plant hij nu met eigen hand, o zegen! 
De kruisbanier, die op de winden waait. 
Maar Soliman, wel verre van 't te ontwaren, 
Woedt als een worggeest midden door de scharen. 





{==266==} {>>pagina-aanduiding<<}

92.


Daar vloeit het bloed, een roode zee gelijk, 
Al schuimend saam' uit zwellende rivieren: 
De Dood vergroot zijn somber koninkrijk, 
Rondwarend met zijn bleeke lijfstaffieren. 
Daar rent een ros, verlaten, langs een dijk 
Van lijken voort en doet de teugels zwieren; 
De Sultan grijpt ze, en werpt zich op 't genet, 
Dat hij de sporen in de lenden zet. 




93.


Voorwaar! de hulp, waarmeê hij op komt dagen, 
Is groot maar kort, en baat de zijnen niet. 
Hij komt en gaat, gelijk met de onweêrsvlagen 
De bliksem valt en snel daar henen schiet, 
Maar in de rots, aan gruizelen geslagen, 
Zijn eeuwige herinring achterliet. 
Van honderden, die Soliman doet sneven, 
Blijv' toch één paar in aller harten leven! 




94.


Gildippe en Odoardo, dierbre Twee! 
Uw naam, uw faam, zal nooit in 't graf verzinken: 
Zij wandlen met de rollende eeuwen meê, 
Als mijn Toskaansche lier zoolang mag klinken; 
Zij zullen tot aan 't uiterst eind der zee 
Als dubbelstar van Moed en Liefde blinken: 
En menig traan, uw trouwe min ter eer, 
Drupt zeegnend op mijn droeven zang ter neêr. 




95.


Gildippes oog schiet vonkelende stralen; 
Zij drijft heur ros naar 't dichtste moordgewoel; 
De Sultan dreigt, en weêr, en beide malen 
Treft de Amazoon met forschen houw heur doel: 
Zijn lenden bloedt, zijn schild barst. Hij aan 't smalen: 
‘Ai, ziet toch eens, de schoone met heur boel! 
Waarom de naalde en 't spinnewiel verlaten? 
Wat zal dat degentje' en die knaap u baten?’ 





{==267==} {>>pagina-aanduiding<<}

96.


Zoo grijnst hij, en, in dollen wrok ontbrand, 
- Barbaar! waartoe die teêre bloem geschonden? - 
Heeft hij zijn zwaard in de elpen borst geplant, 
Wie slechts de pijl der Liefde moest verwonden. 
De teugel zinkt uit heur verslapte hand; 
Zij duizelt, al heur krachten zijn verzwonden. 
Dat ziet heur Odoardo, en snelt aan, 
Wel vlug, maar toch te laat. Ach, wat gedaan? 




97.


Ach, wat gedaan, waar Medelij' en Toren 
Het hart verdeelen, dat geen uitkomst ziet? 
De een fluistert: ‘Help uw gade, uw uitverkoren!’ 
En de andre vraagt: ‘Straft gij den moorder niet?’ 
Daar doet de Min bemiddelend zich hooren: 
‘Volbreng gelijk wat Liefde en Wraak gebiedt!’ 
Nu houdt zijn linkerhand de dierbre tegen, 
En de andre zwaait den scherpgewetten degen. 




98.


Maar dus verdeeld in wil, verdeeld in kracht, 
Wat zou hij tegen Soliman vermogen? 
Nu richt hij op zijn gade die versmacht, 
Dan op zijn weêrpartij de raadloze oogen. 
Die wreedaart klieft, terwijl hij schaterlacht, 
Hem d' arm, waarop de dierbre ligt gebogen. 
Zoo valt ze, want zij heeft geen steunsel meer! 
Hij volgt en stort op 't veege lichaam neêr. 




99.


Gelijk een olm, rondom wiens stam en takken 
De wingert heur verliefde ranken wond, 
Als 't bliksemvuur of de akst hem neêr doet smakken, 
Zijn wederhelft meêslingert naar den grond, 
Heur druiven kwetst, heur bladeren doet knakken, 
En, trouw altijd aan 't heilig echtverbond, 
Nog stervende om die eene schijnt te treuren, 
Die 't groene hoofd, ach! nooit meer op zal beuren: 





{==268==} {>>pagina-aanduiding<<}

100.


Zóó valt de Held! Voor haar-alleen die traan, 
Voor haar die klacht, haar, lieflijkste aller englen! 
Zij staamlen: neen! de spraak is hun vergaan, 
Zij kunnen slechts gebroken zuchten menglen. 
Nog zien ze elkaâr met teedre blikken aan, 
Nog trachten zij hunne armen saam' te strenglen: 
Zij sterven, maar, ook in den dood gepaard, 
Voert de eigen vlucht hun zielen hemelwaart. 




101.


Nu laat de Faam heur schelle roepstem hooren, 
Terwijl ze vliegende over 't kampperk snelt. 
Reeds dringt de mare in Reinouts siddrende ooren, 
Reeds heeft een boô den jammer hem gemeld. 
Smart, deernis, spijt en blakerende toren 
Doorwoelen straks den boezem van den Held. 
Reeds is hij op den Sultan ingevlogen: 
Daar grijnst Adrast, met helschen gloed in de oogen. 




102.


De wilde vreugd des Heidens stijgt ten top: 
‘'k Herken u! 'k mag dan eindlijk u begroeten! 
'k Bespiedde elk schild, 'k zocht overal u op, 
'k Riep duizendmaal. Nooit meer zult gij me ontmoeten: 
Dit samenzijn is 't laatste! Met uw kop 
Zult gij in 't eind de wraak der Goden boeten! 
Nu blijke 't, wie de palm der kracht verdient, 
Gij, vijand van Armide, of ik, heur vriend!’ 




103.


En nu, alsof de Furiën hem jagen, 
Beukt hij zijns vijands nek en hersenpan. 
De helm (een Godsgeschenk!) doorstaat die vlagen, 
Maar al 't gebeent' des Ridders dreunt er van. 
Doch ziet! nu wordt Adrast een wond geslagen, 
Als geen Apollo-zelfs genezen kan. 
Één houw, en - als een breedgetakte ceder 
Ploft daar die reusgestalte zielloos neder! 





{==269==} {>>pagina-aanduiding<<}

104.


Bevriezende angst, verbazing en ontzag, 
Heeft allen bij dit schouwtooneel bevangen. 
Zelfs Soliman, op 't vliegen van dien slag, 
Ontroert en staart met bleekbestorven wangen. 
Nu weet hij 't ook, dit is zijn jongste dag, 
En 't aarzlend hart voelt hij door twijfel prangen. 
Wel vreemd, voorwaar! maar - boven 't wolktapeet 
Regeert een God, die alle harten kneedt! 




105.


Wie kent ze niet, die ordeloze droomen, 
Die, waar de koorts hem bruischt door 't kranke bloed, 
Des lijders zweet als vloeiend vuur doen stroomen, 
Terwijl de waanzin in zijn hersens woedt? 
Hij wil vooruit - de kracht is hem benomen, 
Gekluisterd is zijn hand, geboeid zijn voet. 
Hij wil zijn stem verheffen - 't is als smoorden 
Démonen hem de keel: hij heeft geen woorden! 




106.


In zulk een staat is Soliman gebracht! 
Hij wil ten strijd', maar voelt zich vastgeklonken. 
Hij is zich-zelv' een raadsel: de oude kracht 
Verdween met d' ouden moed, en zoo de vonken 
Soms flikkeren, op eens zijn ze in een nacht 
Van vreeze, die hem huivren doet, verzonken. 
Maar wat er in zijn dobbrend hart geschied', 
Aan vluchten, aan ontwijken, denkt hij niet. 




107.


Als Reinout uit zijn droom hem op doet schrikken, 
Staart hij hem aan, onzeker en verward. 
't Is of een Spook, met baziliskenblikken 
En reuzenschouders, hem den weg verspart. 
Hij kampt, maar zwak: hij voelt de kniën knikken. 
Toch wijkt de heldengeest niet uit zijn hart: 
Hij loost geen zucht, hij zoekt geen slag te ontwijken, 
Maar fier en groot, blijft hij zich-zelv' gelijken. 





{==270==} {>>pagina-aanduiding<<}

108.


Als Soliman (Antëus van dien dag!) 
Veel honderdmaal gevallen en verrezen, 
In 't eind voor goed aan Reinouts voeten lag, 
Galmde een gemengd geroep van vreugde en vreezen. 
Nu wordt door 't Luk het einde van den slag, 
Lang ongewis, voor immer uitgewezen: 
De zegepraal voegt zich bij Godfrieds heir, 
Strijdt aan de spits en deinst geen voetstap meer. 




109.


Der Heidnen arm beweegt zich traag en trager, 
Te sneller ijlt hun voet! 't Is ál gevloôn! 
Zelfs vlieden nu, als hinden voor den jager, 
De onsterflijken, hun trotschen naam ten hoon! 
Maar Emireen weêrhoudt den vendeldrager, 
En roept hem toe op felverbeten toon: 
‘Zijt gij die held, die ééne uit duizend dappren, 
Die 's Meesters vaan zoo roemrijk zoudt doen wappren? 




110.


Verkoor ik u tot zulk een zeldzame eer, 
Rimedon! om uw schande te beleven? 
Gij ziet uw Hoofd volharden in 't geweer, 
En wilt aldus lafhartig hem begeven? 
Wat zoekt gij? Uw behoud? Welaan dan, keer! 
Vooruit met mij! Die rugwaarts gaat, moet sneven; 
Wie redding wil, die worstel' en houde aan: 
De baan der eer, ziedaar de levensbaan!’ 




111.


Zoo dwingt hij hem, met schaamte zich te wenden, 
En de andren ook weêrhoudt hij in hun vaart. 
Hij dreigt en drijft die reeds daarhenen renden, 
En jaagt in 't zwaard die beefden voor het zwaard. 
Zoo staan weldra de beetren uit zijn benden 
Met nieuwe hoop ten nieuwen kamp geschaard. 
Ook Tissafern - hij heeft nog nooit gewankeld! - 
Blaast d' ijver aan, die onder de assche sprankelt. 





{==271==} {>>pagina-aanduiding<<}

112.


Die Tissafern had wonderen gedaan: 
Hij wist Normandië uit den kring te vagen, 
Hij had den schok der Vlamingers weêrstaan, 
Gernier, Gerard en Rudiger verslagen. 
Koel zag hij nu zijn vluchtig leven aan, 
Want eeuw aan eeuw zou van zijn lof gewagen. 
Als had hij zich den bleeken dood gewijd, 
Zoo stort hij zich in 't heetste van den strijd. 




113.


Van verre ziet hij Reinout: al verdwenen 
Zijn blaauwe kleuren in een purpergloed, 
Al druipt die arend, die, van 't licht beschenen, 
Eens vlamde als goud, nu van 't geronnen bloed, 
Hij kent hem wel. ‘Nu wil mij hulp verleenen,’ 
Zoo roept hij uit, ‘gij Hemel, steun mijn moed! 
Laat mij Armide wreken! Uw moskeën, 
O Mohammeth, bestem ik mijn tropheën!’ 




114.


Zoo bidt hij, maar zijn bidden brengt geen baat: 
Hoe zou zijn doove waanprofeet hem hooren? 
Gelijk een leeuw met eigen klaauw zich slaat, 
Ten prikkel voor zijn ingeschapen toren: 
Zoo wet hij aan den steen der Min zijn haat, 
Terwijl heur gloed te meer zijn wraak doet gloren. 
Hij zet zich in den zadel pal, vergaârt 
Zijn laatste en grootste kracht en spoort zijn zwaard. 




115.


De Ridder ook komt vliegende aangereden, 
Op d' aanval van zijn weêrpartij verdacht. 
Al 't volk is in een wijden kring getreden, 
Vlamoogend naar het schouwspel dat men wacht. 
En nu wordt daar zoo fel een strijd gestreden, 
Voorbeeldeloos in kunst, in woede, in kracht, 
Dat allen, huivrend, met gesmoorde kreeten, 
Hun eigen haat, hun eigen lot vergeten. 





{==272==} {>>pagina-aanduiding<<}

116.


De Heiden slaat, maar wild en onbesuisd; 
De Ridder slaat niet enkel, maar slaat wonden. 
Reeds is het schild des Saraceens vergruisd, 
Zijn helm gescheurd, zijn reuzenkracht verzwonden. 
Armide ziet zijn bloed, dat rookt en bruischt, 
Armide ziet heur held verminkt, geschonden, 
En de andren zóó door raadloze angst ontzind, 
Dat slechts een zwakke draad hen samen bindt. 




117.


Weleer van zooveel ridderen omgeven, 
Blijft ze op heur trotschen wagen nu alleen. 
Zij vreest de slavernij, zij haat het leven, 
Haar uitzicht op triomf, op wraak, verdween. 
Ze ontvlucht heur kar, door woede en vrees gedreven, 
Bestijgt heur paard en ijlt gevleugeld heen - 
Toch volgen haar, bij 't deinzen van heur vrinden, 
Heur liefde en toorne, als trouwe hazewinden. 




118.


Zóó zag men ook Kleopatra weleer 
Geheel alleen der bange vlucht zich wijden; 
Zóó liet ook zij heur Held op 't heilloos meir 
Augustus en zijn goed geluk bestrijden: 
Hij vloog haar na, ten koste zijner eer, 
En bracht geheel zijn vloot in schande en lijden. 
Ook Tissafern betreedt Armidaas schreên.... 
Daar wordt zijn weg door Reinout afgesneên. 




119.


En als hij nu zijn Jonkvrouw voort ziet ijlen, 
Daar is het, als verdween de zon en 't licht. 
Maar zonder één sekonde te verwijlen, 
Geeft hij een slag, op Reinouts hoofd gericht. 
Geen moker, die des Dondraars bliksempijlen 
Op 't aanbeeld smeedt, valt neêr met meer gewicht. 
De Ridder voelt den slag door 't brein rinkinken, 
Die 't duizlend hoofd hem op de borst doet zinken! 





{==273==} {>>pagina-aanduiding<<}

120.


Maar eensklaps uit zijn duizeling ontwaakt, 
Weet hij den Saraceen een houw te geven, 
Die 't harnas splijt en al zijn ribben kraakt. 
De scherpe punt is door zijn buik gedreven, 
Die met één golf heur ingewanden braakt, 
En komt den rug weêr uit. Zoo baant zijn leven 
Zich d'uitgang door twee wonden te gelijk, 
En reutlend ploft de ontzielde romp in 't slijk. 




121.


En Reinout blikt rondom met vlammende oogen 
Naar nieuwen kamp, maar 't krijgsgewoel heeft uit. 
De Heiden vlucht, of ligt in 't stof gebogen, 
Zijn vendelpronk werd 's Overwinnaars buit. 
Door zachter drift wordt Reinouts hart bewogen: 
Het bloedbad wordt op zijn bevel gestuit; 
Hij slaat den blik meêwarig op de dooden, 
En denkt aan haar, die eenzaam is gevloden. 




122.


Hij zag haar vlucht, hij zag heur smart en schand, 
En voelt door plicht en deernis zich gedreven: 
Heeft hij haar niet zijn eerlijk woord verpand? 
Hij zou heur Ridder zijn voor heel heur leven! 
Hij volgt heur spoor, zoover in 't mulle zand 
De merken van heur klepper zijn gebleven. 
Zij, middlerwijl, bereikt een sombren wijk, 
Een voorportaal van 't stille Doodenrijk. 




123.


Zij dankt het lot, dat haar tot hier deed komen: 
Hier heerscht een graauwe schemer heinde en veer. 
Hier stijgt zij af, hier werpt ze, in schaâuw der boomen, 
Heur krijgsgewaad, heur boog en pijlen neêr. 
‘Gij wapens!’ snikt ze, en de eerste tranen stroomen: 
‘Ach, uit den slag keert gij geschandvlekt weêr! 
Ik leg u af: rust hier, verroest, verbroken! 
Gij waart te laf: gij hebt mij slecht gewroken! 





{==274==} {>>pagina-aanduiding<<}

124.


Ach, laaft er dan geen enkle pijl zijn dorst? 
Vraagt geene om bloed uit zóóveel, zóóveel schichten? 
Al was elk hart met diamant omschorst, 
Gij doet toch wel een vrouwenboezem zwichten? 
Welaan, verwin! hier is mijn bloote borst! 
Gij moogt op haar uw vlijmendste' angel richten. 
Ze is week genoeg: o, vraag het Amor vrij, 
Geen enkle van zijn pijlen miste mij! 




125.


Wil ik uw vroeger lafheid u vergeven, 
Zijt nu dan sterk en scherp, en treft mijn hart! 
Wee mij, zijt gij mijn laatste troost in 't leven, 
Dat mij sints lang een langzaam sterven werd? 
Ja, gij-alleen zijt mij tot hulp verbleven: 
Uw smart, o pijl! verdrijft mijn minnesmart; 
Mijn wonde wordt door wonden slechts genezen, 
De slag des doods zal mijn herstelling wezen! .... 




126.


Wel mijner, als die korte razernij 
Niet meêgaat om mijn grafrust te verpesten! 
De liefde blijv', de haat verzelle mij, 
Ook als slechts de asch van mijn gebeent' zal resten! 
En sta getrouw mijn bleeke schim ter zij', 
Als ze opstijgt uit de donkre doodsgewesten, 
En jage hem, die mij zoo wreed bedroog, 
Den schrik in 't hart, de sluimring uit het oog!’ 




127.


Armide zwijgt, en trouw aan haar verlangen, 
Neemt zij alreeds den scherpsten pijl te baat. 
Daar snelt door een der donkre lommergangen 
De Ridder aan - hij ziet haar jammerstaat, 
Hij ziet de vale doodskleur op haar wangen, 
Heur hand gereed ter zwarte gruweldaad - 
Hij haast zich d' arm rondom heur leest te slingren, 
En rukt de flits uit heur bestorven vingren. 





{==275==} {>>pagina-aanduiding<<}

128.


De Jonkvrouw, die zijn tred niet heeft gehoord, 
Keert snel zich om: daar ziet zij Reinout weder! 
Zij geeft een luiden gil, maar wendt verstoord 
Heur oogen af, en zijgt bewustloos neder. 
Zij valt, gelijk een bloem, als 't barre Noord 
Heur stengel knakt - hij steunt haar, zacht en teder, 
En daar heur hoofdtjen op zijn schouder ligt, 
Strijkt hij de lokken uit heur aangezicht. 




129.


Hij weent, en overstroomt die marmren kaken 
En blanke borst, zoo vol van lieflijkheid. 
Gelijk de bleeke roos na 't zonneblaken 
Herademt, als de daauw haar overspreidt: 
Zoo ook heraâmt Armide, bij 't ontwaken 
Van tranen nat, maar niet door haar geschreid. 
Tot driemaal toe ontsluit en sluit zij de oogen, 
Door schaamte en spijt en liefde en haat bewogen. 




130.


Met zwakke hand zoekt zij den sterken Held 
Te ontworstlen, nu met blosjens overgoten. 
Vergeefs! hier baat noch zachtheid noch geweld: 
Hij houdt haar vast en vaster steeds omsloten. 
En eindlijk, dicht aan 't hart des mans gekneld, 
Dien zij misschien in ernst niet wil verstoten, 
Barst zij dus los, met menig droeven snik, 
En altijd nog met afgewenden blik: 




131.


‘Gij, altijd wreed, in 't scheiden en in 't keeren! 
Wat voert u hier, in deez' mijn doodswoestijn? 
O wonder! gij zoekt mijn verderf te weeren? 
Mijn moorder redt mijn leven! Kán dat zijn? 
Spreek! op wat wijz' wilt gij Armide onteeren? 
Wat smaad denkt gij haar toe, wat nieuwe pijn? 
Mijn toovermacht zal ik wel nimmer derven: 
Maar niets vermag, die niet vermag te sterven! 





{==276==} {>>pagina-aanduiding<<}

132.


Ja, minder trotsch weêrklonk uw zegelied, 
Ging naast uw kar die vrouw niet in een keten, 
Die gij zoo fier veroverde, eerst verriedt! 
Dat heldenstuk moet heel de waereld weten. 
Eens smeekte ik u om 't leven - 't baatte niet; 
'k Zou nu den dood van harte welkom heeten. 
Maar 'k vraag er u niet om: - mijn hart versmaadt 
De minste gift, ontwoekerd aan den haat! 




133.


Neen! 'k hoop nog aan uw dwinglandij te ontvlieden; 
Uw schande zal niet rusten op mijn hoofd. 
Mag geen vergif door deez' mijn aadren zieden, 
Zijn dolk en strik en afgrond mij ontroofd, 
Toch zult gij mij het sterven niet verbieden, 
'k Weet nog een weg, de Hemel zij geloofd! 
Barbaar, laat af met vleien, met bedriegen! 
Zoek niet mijn kranke hoop nog voor te liegen!’ 




134.


Zóó klaagt ze en met den biggelenden traan, 
Heur oog ontvloeid bij 't heftig boezemstrijden, 
Mengt Reinout meê, tot smeltens aangedaan, 
De droppelen van 't heiligst medelijden. 
‘Armide!’ vangt hij zacht en bevende aan: 
‘Ik bid, wees kalm, en wil me uw aandacht wijden. 
U wacht geen schande: ik breng een kroon u weêr: 
Ik haat niet, 'k ben uw Ridder als weleer. 




135.


En zoo gij al mijn woorden mocht mistrouwen, 
O, lees dan mijne oprechtheid in mijn oog! 
'k Zal uit zijn puin uw koningsthroon herbouwen, 
Dat zweer ik bij den heilgen God omhoog! 
Och, of Hij u in gunste wilde aanschouwen! 
Och, of uw hart zich voor den Heiland boog! 
Dan zou in 't Oost, in alle Koninkrijken 
Geen scepter d' uwe in heerlijkheid gelijken!’ 





{==277==} {>>pagina-aanduiding<<}

136.


Zoo spreekt, zoo bidt hij, woorden en gebeên 
Vermengend met zijn tranen en zijn zuchten. 
Gelijk de sneeuw, die onverwinlijk scheen, 
Allengs versmelt bij laauwe lenteluchten: 
Zoo vloeit heur wrok in droppelen daarheen! 
De liefde blijft, daar alle driften vluchten. 
‘Heer! zie uw dienstmaagd!’ spreekt ze: ‘zij verzet 
Zich langer niet: uw wenk is haar een wet!’ 




137.


Intusschen, na een strijd van luttel stonden, 
Ziet Emireen zijn koningsvaan vernield, 
Zijn vendrig, overdekt van bloed en wonden, 
Met éénen slag door Godfrieds arm ontzield, 
Zijn gantsche macht verdreven of verslonden, 
En - ver van daar, dat hij lafhartig knielt, 
Besluit hij, (en hij mag zijn wensch verwerven!) 
Door een beroemde hand met roem te sterven! 




138.


Hij spoort zijn paard en rent op Godfried aan, 
Want nergens is een eedler weêrpartijder! 
Hij breekt voor 't laatst wanhopig zich een baan, 
En 't moedig ros schijnt één met zijn berijder. 
Hij roept, nog eer hem Godfried kan verstaan: 
‘'k Zoek van uw hand den dood, doorluchtig strijder! 
Maar heeft de hemel ooren voor mijn beê, 
Dan sleur ik in mijn ondergang u meê!’ 




139.


Zoo spreekt hij, en nu stormt hij, felverbeten, 
Op Godfried los, gelijk een bliksemschicht. 
Pas heeft zijn staal des Veldheers schild gespleten, 
Daar vlijmt diens zwaard hem dwars door 't aangezicht; 
Zijn linkerkaak hangt van elkaâr gereten, 
En eer hij zich op nieuw heeft opgericht, 
Daar scheurt een tweede houw de buik hem open. 
Hij ploft in 't zand: zijn baan is afgeloopen! 





{==278==} {>>pagina-aanduiding<<}

140.


Nu is er, na den dood van Emireen, 
Van heel zijn heir een hoopjen slechts verbleven. 
Buljon vervolgt de vluchtende' op hun schreên, 
Daar ziet hij, van bespringeren omgeven, 
Held Altamoor, bebloed, te voet, alleen, 
Die, half onthelmd, een zwaardstomp houdt geheven. 
‘Halt!’ roept hij tot zijn volk, en: ‘Ridder, sta! 
'k Ben Godfried! geef u over op genâ!’ 




141.


En Altamoor, die van zijn levensdagen 
Nooit bukte voor lafhartigheid of schand', 
Hoort pas dien naam, die, door de Faam gedragen, 
Weêrklonken heeft van Noord- tot Zuiderstrand, 
Of andwoordt: ‘Ik volbreng uw welbehagen, 
Gij zijt het waard,’ en stelt hem 't zwaard ter hand, 
‘Maar dat ge op Altamoor mocht triomfeeren, 
Voorwaar, 't zal, bij uw roem, uw schat vermeêren! 




142.


Mijn Perziën brengt goud tot losgeld aan, 
Mijn echtgenoot biedt paarlen en juweelen!’ 
Maar Godfried spreekt: ‘Neen, verre zij die waan, 
Geloofd zij God, geen Mammon kan mij streelen! 
Behoud den schat van d' Indische' Oceaan, 
Ik zal uw gâ heur bruidschat niet ontstelen. 
Ik woeker niet met levens! Wacht van mij 
Gerechten krijg, geen lage zwendlarij!’ 




143.


Hier zwijgt hij. Altamoor blijft krijgsgevangen, 
Terwijl Buljon den vijand tegen rent, 
Die in zijn kamp, met doodschrik op de wangen, 
Een schuilplaats zoekt voor reddeloze ellend. 
Vergeefs! de schans bezwijkt, aan flarden hangen 
De druipende gordijnen, tent aan tent; 
De bodem is bezaaid met menschenleden 
En oorlogspronk, bevlekt, in 't bloed vertreden! 





{==279==} {>>pagina-aanduiding<<}

144.


Zoo zegeviert Buljon. Zijn gloriepad 
Is afgelegd. Nog blozen de avondtinnen: 
Nu ijlt hij naar de Godgewijde Stad, 
Wier vrijheid hij roemruchtig mocht herwinnen. 
Dáár treedt hij, nog van 't rookend bloed bespat, 
Met heel zijn heir den heilgen Tempel binnen, 
Hangt al zijn wapens neder, knielt bij 't Graf, 
En dankt den Heer, die hem de zege gaf. 


einde van het tweede en laatste deel.

{==280==} {>>pagina-aanduiding<<}
  





