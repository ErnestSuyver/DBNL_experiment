
   
	  
		  Rubben 
		  editie P. Leendertz jr. 
	 	logo_inl__01	
		 
		  GEBRUIKT EXEMPLAAR 
		  Voor de digitale editie van Rubben in de dbnl is gebruik
			 gemaakt van de Cd-rom Middelnederlands die in 1998 werd uitgebracht door
			 het Instituut voor Nederlandse Lexicologie. 
		    
		  ALGEMENE OPMERKINGEN 
		  De tekst op de Cd-rom Middelnederlands berust op de uitgave:
			  
		  P. Leendertz jr., Middelnederlandsche dramatische
			 poëzie. Leiden 1897 (Bibliotheek van Middelnederlandsche Letterkunde),
			 p. 152-159. 
		  Op de cd-rom is ook de paginering opgenomen van de uitgave uit 1897; deze paginaverwijzingen zijn hier achterwege gelaten. Wel zijn de
			 verwijzingen naar de foliumnummers en de kolommen in het oorspronkelijke
			 handschrift hier overgenomen. 
		  Op de Cd-rom Middelnederlands wordt de volgende beschrijving
			 gegeven van de oorspronkelijke bron: 
		    
		  ‘Bron: Brussel, Koninklijke Bibliotheek, 15589-623 
		  Datum: 1400-1420 
		  Omvang: 245 verzen  
		  Opm.: De codex staat bekend als het Hulthemse handschrift. Hij bevat
			 in totaal 241 bladen (oorspronkelijk 250 of meer) en per bladzijde 2 kolommen
			 van 46-47 regels. Rubben, een van de zes sotternieën in dit
			 handschrift, bevindt zich op fol. 239vb-241vb. De andere vijf sotternieën
			 zijn: Lippijn (fol. 178rb-180ra), de Buskenblazer (fol.
			 221rb-223rb), de Hexe (fol. 230ra-230vb), Drie daghe here (fol.
			 231vb-234vb; slot ontbreekt) en Truwanten (fol. 235ra-235va; begin
			 ontbreekt). Daarnaast komen in het handschrift ook vier abele spelen voor:
			 Esmoreit (fol. 170vb-178rb), Gloriant (fol. 213ra-221rb),
			 Lanseloet van Denemerken (fol. 223rb-230ra) en Vanden winter ende
			 vanden somer (fol. 235va-239vb). Voorts bevat de codex o.a. (excerpten uit)
			 de volgende teksten: de Brandaen (fol. 1ra-10ra), de Borch van
			 Vroudenrijc (fol. 51vb-52vb), de Korte kroniek van Brabant (korte
			 versie 1) (fol. 82vb-84va), de Historie van Troyen
			 (fol.118rb-136va), Borchgravinne van Vergi (1) (fol.
			 158va-164vb), Vander rijcheit ende vander doot (fol. 182va-183ra),
			 Theophilus (fol. 196va-206va). 
		  Status: kritisch 
		  MNW-nr: 377.10  
		  Opm.: De opmerkingen, aantekeningen en andere lezingen die aan de
			 voet van de bladzijde vermeld staan, zijn hier niet overgenomen. Wel in de
			 tekst verwerkt zijn de lezingen die genoemd worden in de lijst “Verbeteringen
			 en toevoegsels” (pag. 693-696).’ 
		    
		  REDACTIONELE INGREPEN 
		  geen 
		    
		 
		   
			 2001 DBNL  
			   
		   
		  _rub001rubb01_01 
		 
		  ‘Rubben’ In: Instituut voor Nederlandse Lexicologie
			 (samenstelling en redactie), Cd-rom Middelnederlands. Sdu
			 Uitgevers/Standaard Uitgeverij, Den Haag/Antwerpen 1998. 
		    
		 
	  
		DBNL-TEI 1 
	  
	  
		 
		  2001-06-12 
		   
			 IH 
		   
		  colofon toegevoegd 
		 
	 	 
	 		2006-08-25 
	 		 
	 			CB 
	 		 
	 		conversie van het bestand naar teixlite 
	 	 
	  
   
	
Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: ‘Rubben’ In: Instituut voor Nederlandse Lexicologie (samenstelling en redactie), Cd-rom Middelnederlands. Sdu Uitgevers/Standaard Uitgeverij, Den Haag/Antwerpen 1998.
 
Zie: https://www.dbnl.org/tekst/_rub001rubb01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 

		  
	  
		 
{==239vb==} {>>pagina-aanduiding<<}

			Rubben. 
Hier beghint die sotternie.
 
		   
			 
Rubben.  
				Ay boy, nu es mi wel becant  
				Ende daer toe benicx wel vroet,  
				Dat die meneghe met haesten doet,  
				Dat hem namaels sere berout. 
{==240ra==} {>>pagina-aanduiding<<}
 
				Ic ben hier selve en hebbe een
				  jonc wijf getrout;  
				Dies es omtrent drie maent leden dat icse nam,  
				Ende gister navont doen ic thuusweert quam,  
				Was si van enen kinde genesen.  
				Ende ic hebbe dicwile horen lesen,  
				Dat ment neghen maent plecht te dragen;  
				Nochtan segghen si alle diet saghen,  
				Dat hem en ghebrac dach noch ure,  
				Ende es voldraghen, een scoen creature,  
				Ende alle sijn ledekijn wel ghemaect,  
				Naghelken, teelken, ende al wel geraect.  
				Es dit binnen drie maenden al ghesciet?  
				Alle die leven en seiden mi niet,  
				Dat ic dat kijnt hebbe ghewonnen.  
				Si moets emmer hebben begonnen  
				Langhe te voren eer icse nam.  
				Die duvel hebts deel, dat icker noit an quam!  
				Maer haer moeder en liet mi niet met ghemake.  
				Bi gode, si wijst wel vander dochter sake  
				Bat dan ic dede, dat wetic wel voerwaer.  
			 
 
			 
Dwijf.  
				Wat, Rubben, en sidi daer?  
				Nu segt mi, hoet met mijnder dochter steet.  
			 
 
			 
Rubben.  
				Ewaerheit, vrouwe, ic en weet.  
				U dochter es van kinde gelegen  
				Ende heeft bracht enen jongen degen,  
				Al waer hi een haelf jaer out.  
			 
 
			 
Dwijf.  
				Dies hebbe god danc menichfout,  
				Dat si dat nu heeft leden.  
			 
 
			 
Rubben.  
				Ic en beens niet wel te vreden,  
				Dat si haer soe sere heeft ghehaest.  
				Ic sta van herten soe beraest,  
				Dat ic en weet wat viseren.  
			 
 
			 
Dwijf. 
{==240rb==} {>>pagina-aanduiding<<}
 
				Hoe ende in wat manieren?  
				Vertrect mi coenlijc uwen staet.  
				Ic sal u gheven selken raet,  
				Ghi seles wel in vreden bliven.  
			 
 
			 
Rubben.  
				Ewaerheit, al soude men mi ontliven,  
				Ic en mochte niet meer sijn tonvreden;  
				Want dies es op den dach van heden  
				Drie maent, dat ic uwer dochter nam  
				Ende ierst in haer gheselscap quam,  
				Ende omtrent vijf nacht,  
				Ende heeft nu een kint ter werelt bracht,  
				Al waert out een haelf jaer.  
				Hem en ghebrect niet alsoe vele als een haer  
				Ochte naghel aen vingher of aen tee;  
				Het es ghedragen min of mee  
				Neghen maent al uut en uut.  
				Ic deert wel segghen overluut,  
				Dat ic dat kint noit en wan.  
			 
 
			 
Dwijf.  
				Keren, nu hoert met desen man!  
				Entrouwen, ghi sijt emmer verdoert!  
			 
 
			 
Rubben.  
				Ic en ben druncken noch versmoert,  
				Ic weet herde wel wat ic segghe.  
				Als ic een op twee legghe,  
				Soe eest drie, ende vijf nacht.  
			 
 
			 
Dwijf.  
				Liefkint, ghi sijt qualijc bedacht,  
				Dien tijt hebdi qualijc onthouden.  
				Ghi waert wel weert, dat ghi waert bescouden,  
				Dat ghi van uwen wive wilt spreken lachter.  
				Drie maent vore ende drie maent achter  
				Ende drie maent in die midden gestelt,  
				Dits emmer neghen te gader getelt,  
				Want dat wetic wel bi saken.  
			 
 
			 
Rubben. 
{==240va==} {>>pagina-aanduiding<<}
 
				Condijs mi dies vroet ghemaken,  
				Ic wille, dat ghi mi Hughe heet,  
				Want ic weet soe goeden bescheet  
				Van eenre coe, die ic doe vercocht,  
				Daer was mi gister navont tgelt af brocht,  
				Ende doense die man copen soude,  
				Bat hi, dat icse hem borgen woude;  
				Drie maent was sijn ondersprect.  
				Wat waendi, dat ic ben een gect,  
				Ic en onthoude wel den tijt?  
			 
 
			 
Dwijf.  
				Nu hoeric wel, dat ghi druncken sijt,  
				Want drie werven drie dats neghen te gader.  
				Hier es mijn man, onser dochter vader,  
				Ic weet wel, dat hijt oec wel weet.  
				Hou! Gosen, sidi ghereet?  
				Comt tote hier, ic moet u spreken.  
			 
 
			 
Gosen.  
				Keren, wat duvel sal u ghebreken?  
				Nu benic hier, wat saelt sijn?  
			 
 
			 
 
				Dwijf.  
				Nu segt, goede Goeswijn,  
				En ghedinct u niet, dat ons dochter hude?  
				Jaet, ende dat si enen man troude,  
				Dies es omtrent drie maent leden.  
			 
 
			 
Dwijf.  
				Dat eest op den dach van heden  
				Neghen, diet wel teelt,  
				Maer Rubben ons sone es sere ontsteelt,  
				Dat si van kinde nu es bleven.  
				Al en ware der maenden maer seven,  
				Nochtan mocht dat wel sijn ghesciet.  
			 
 
			 
Gosen. 
{==240vb==} {>>pagina-aanduiding<<}
 
				Wat, Rubben goede sone, ic en sach u
				  niet;  
				Es ons dochter bleven? god hebse in hoeden!  
			 
 
			 
Rubben.  
				Jaes, maer ic en can niet bevroeden,  
				Dat icker vader af soude sijn.  
				Ic deert wel sweren bider trouwen mijn,  
				Dat icse maer drie maent en hebbe gat.  
			 
 
			 
Dwijf.  
				Ende drie maent, datse bruut sat,  
				Ende drie maent, die ghi niet en teelt,  
				Ende als men dit te gader stelt,  
				Soe eest neghen tenen hoep.  
				Dats den rechten jaer loep,  
				Dat een vrouwe kint te draghen plecht.  
			 
 
			 
Gosen.  
				Hets waer, dat si u secht;  
				Hier ane en heeft si niet gheloghen.  
			 
 
			 
Rubben.  
				Heeft mi die duvel dan bedroghen?  
				Ende ict soe wel weet bi mijnder coe!  
				Noch salicker meer segghen toe:  
				Doen ic uwer dochter nam  
				Ende ierst werven bi haer slapen quam  
				Ende icse te werke soude stellen,  
				Vrouwe, dit moetic u vertellen,  
				Si wijst alsoe wel als ic dede,  
				Si gincker toe stellen al haer lede  
				Al hadser seven jaer met ommegegaen.  
				Daer namic alte quaden exempel aen;  
				Al sweechic, ic was herde gram.  
			 
 
			 
Gosen.  
				Soe dede haer moeder, doen icse nam  
				Ende wi te gader slapen gingen:  
				Si wijst alsoe wel van allen dingen,  
				Al haddicse seven maent gehat.  
			 
 
{==241ra==} {>>pagina-aanduiding<<}

			 
Dwijf.  
				Waer bi quam dat?  
				Dat haddic van horen segghen geleert;  
				Want wie datter hem toe keert  
				Ende al onthout, dat hi hoert spreken,  
				Hem en mach nemmermeer const gebreken;  
				Alsoe was mijnder dochter ghesciet.  
				Hoert, liefkint, ende verslaet u niet.  
				Wildi die waerheit wel verstaen?  
				Die tijt es u bi nachte ontgaen;  
				Die soe en hebdi niet ghetelt,  
				Als ghi in vrouden hebt gespelt  
				Met mijnder dochter, uwen jongen wive,  
				Als ghi laecht bi haren sconen live  
				Vriendelijc ghedect waerme,  
				Elkerlijc in anders aerme;  
				Dien tijt hebdi vergheten,  
				Maer die daghe hebdi ghemeten,  
				Als ghi die sonne verbaren saecht.  
				En es gheen vrouwe die kint draecht,  
				En wast alsoe wel bi nachte als bi dage;  
				Dits emmer waer, dits ghene saghe,  
				Hier met hebdi den tijt verloren.  
				Wildi die waerheit sweren hoeren  
				Soe deric wel sweren op een cruus,  
				Doen mijn dochter quam in u huus,  
				Dat si niet te meer van man en wijst  
				Noch daer op en hadde gheghijst,  
				Dan ic en dede, doen ic haren vader nam.  
			 
 
			 
Gosen.  
				Bi gode, nochtan wasic herde gram!  
				Om dat ghi u soe wel te werke ginc stellen,  
				Peinsic: dese heeft onder goede gesellen  
				Yewerijnc enen hort ontfaen.  
				Maer ghi gaeft mi te verstaen,  
				Dat ghijt al van horen seggen wijst.  
			 
 
			 
Rubben.  
				Ewaerheit, here, vrouwen list,  
				Hebbic horen segghen, es quaet te gronden.  
				Maer haddic uwer dochter vonden  
				Saeftier ghelijc icse meesterse vant .... 
{==241rb==} {>>pagina-aanduiding<<}
 
				Wat duvel, het ginc haer soe
				  wel in hant,  
				Dat mi niet verwonderen en conste.  
			 
 
			 
Dwijf.  
				Dat quam daer bi, dat sijt u wel onste  
				Ende groet vrienscap tuwert droech.  
				Haer herte altoes in vrouden loech,  
				Wanneer dat si u sach.  
				Tierst dat si te segghen plach:  
				Haddic Rubben mijn lief ghesien,  
				Soe en mocht mi van desen dage gheen quaet gescien;  
				Dat was altoes haren sanc.  
				Het was grote vrientscap, diese dwanc,  
				Daer omme en conste si haer niet gheveinsen.  
				Ghine doerft nemmermeer peinsen,  
				Mijn dochter en was maecht te voren  
				Vijf jaer na dat si was gheboren;  
				Dat deric wel ten heileghen sweren.  
			 
 
			 
Rubben.  
				Bi gode, soe sout mi ewelijc deren,  
				Haddic haer onvrede ghedaen.  
				Maer dat mi die tijt dus es ontgaen,  
				Dats een dinc, dies ic mi niet en bevroede,  
				Want mi es emmer alsoe te moede,  
				Dats maer drie maent en es leden.  
			 
 
			 
Dwijf.  
				Hoert, liefkint, sijt dies te vreden.  
				Den tijt willic u te rechte stellen  
				Ende op dese drie vingher tellen:  
				Die ierste drie maent settic hier,  
				Ende dander drie maent sat si biden vier,  
				Ende die derde drie maent dat sijn die nacht;  
				Hier met es die tijt volbracht,  
				Dits neghen maent te gader.  
				Ic swere u bi allen heilegen: kints es vader,  
				Ende peinst anders nemmermeere.  
			 
 
			 
Gosen.  
				Si segt waer, bi onsen here, 
{==241va==} {>>pagina-aanduiding<<}

				Daer en can si niet ane ghelieghen. 
				
			 
 
			 
Rubben.  
				Latic mi dan den duvel bedrieghen,  
				En hebbic die nachte niet ghetelt?  
				Soe hebbic mijn herte om niet gequelt,  
				Soe sijn die scouden al gader mijn;  
				Soe soudic ewelijc rouwich sijn,  
				Haddic minen wive verweten.  
				Nu willic gaen ende ghereiden haer teten  
				Ende doen haer werdicheit ende ere  
				Ende danckens gode onsen lieven here,  
				Dat si mi soe sconen kint heeft bracht.  
			 
 
			 
Dwijf.  
				Soe doet en haest u al u macht  
				Ende doet ons enen pot met vleesche te viere,  
				Want ic sal darweert comen sciere  
				Ende besien hoet met haer steet.  
			 
 
			 
Rubben.  
				Dat salic gherne doen, god weet!  
				Ende saelt alsoe lecker maken,  
				Dat u soe wel sal duncken smaken,  
				Ghi selter al u vingher na lecken.  
			 
 
			 
 
				Dwijf.  
				Al dus soude men roden gecken,  
				Als men hadde alsulken man,  
				Ende hanghen hem ene blau hoyke an  
				Ende steken hem thoeft in enen sac.  
			 
 
			 
 
				Gosen.  
				Ghi ende u dochter sijt beide lac:  
				Ghi soudes Rubben vele ontmeten!  
				Ic hebbe oec wel selc dinc geweten,  
				Dat ghi mi alte male ontgaeft.  
			 
 
			 
 
				Dwijf.  
				Ic waen, ghi noit niet an mi en saecht, 
{==241vb==} {>>pagina-aanduiding<<}
 
				Ghine mochtet wel vertrecken met
				  eren.  
			 
 
			 
 
				Gosen.  
				Ghi wet soe vele loser keren;  
				Al sie ic een dinc, ghi gheeft mi anders te verstaen,  
				Als ghi Rubben hebt ghedaen  
				Ende hebt hem neghen voer drie ghetelt  
				Ende hebbet hem alsoe wel ghespelt,  
				Dat hi daer jeghen niet en can geseggen.  
				Maer ghi ende ghi conet soe wel omleggen  
				Ende maect den selken mans die mouwe.  
				Het gheeft die selke een wijf sijn trouwe  
				Ende wense hebben voer maeght,  
				Bi gode, si es doer haer boschkijn gejaecht!  
				Soe waerdi oec, doen ic u nam,  
				Ende doen ons dochter aen Rubben quam,  
				Si wijst oec wel van melc meten.  
			 
 
			 
Dwijf.  
				Sidi op uwen clap stoel gheseten?  
				Dies moet die duvel hebben deel!  
				Ic soude u vollijc voer u museel  
				Smiten, die tande souden u uutspringen.  
			 
 
			 Hier vechten si. 
			 
Gosen.  
				Soe seldi tierst voren singhen.  
			 
 
			  Nota .ijc.xlv. vs;.  
		   
		 
	  
  
