


Jaarboek van de Maatschappij der Nederlandse Letterkunde, 1796
logo_mnl__01

GEBRUIKT EXEMPLAAR
exemplaar universiteitsbibliotheek Leiden, signatuur: 1499 A 8
 
ALGEMENE OPMERKINGEN
Dit bestand biedt, behoudens een aantal hierna te noemen ingrepen, een diplomatische weergave van het Jaarboek van de Maatschappij der Nederlandse Letterkunde met de handelingen van de jaarlijkse vergadering, gehouden op ‘den 23sten van Oogstmaand 1796’.
 
REDACTIONELE INGREPEN
p. 8: de ondertekening in handschrift van ‘Jan de Kruyff’ is tussen vierkante haken gezet.
fol. A1v (Brief): de ondertekening in handschrift van ‘Jan de Kruyff’ en de datum is tussen vierkante haken gezet.
fol. A1v (Uitnodiging): de ondertekening in handschrift van ‘Jan de Kruyff’ en de datum is tussen vierkante haken gezet.
In de Jaarboeken zijn hier en daar koppen toegevoegd, deze zijn tussen vierkante haken gezet.
 


2005 dbnl
 

_jaa001179601_01

Handelingen der jaarlijksche vergadering van de Maatschappij der Nederlandsche Letterkunde te Leyden, gehouden den 23sten van Oogstmaand 1796. Z.p., z.j.
 


DBNL-TEI 1



2005-02-10

IH

colofon toegevoegd




Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Handelingen der jaarlijksche vergadering van de Maatschappij der Nederlandsche Letterkunde te Leyden, gehouden den 23sten van Oogstmaand 1796. Z.p., z.j.
 
Zie: https://www.dbnl.org/tekst/_jaa001179601_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 













{==1==} {>>pagina-aanduiding<<}

Handelingen van de Maatschappij der Nederlandsche Letterkunde te Leijden.

Jaarlijksche vergadering, 

Gehouden op Dingsdag den 23sten van Oogstmaand 1796. 

Des morgens ten negen uure.

[Aanspraak van de voorzitter, J.W. te Water]

[Levensberichten van Jakobus Ermerins, Pieter Paulus, Jan Kornelis Valk]

De Voorzitter J.W. te Water opende de bijeenkomst met de volgende Aansprake:
 
MIJNE HEEREN!
 
De verrichtingen van deze Maatschappije, sedert de laatste Jaarlijksche vergaderinge, waren noch veelvuldig, noch belangrijk. De rededenen hier van zouden, misschien, bij gissinge konnen opgegeven worden. Was in de ontdekkinge der oorzaken, zoo wel in dit, als in veele andere gevallen, het middel van herstel aanstonds te vinden, wie van ons zou niet gaarne, en met alle inspanninge, een naarstig onderzoek op dezelve doen? Enkele klagten doen, hier, niets af, en onvergenoegdheid kan ons geen nut aanbrengen. Billijk echter is 't, spijt en smerte te gevoelen, dat bijna niemand zich opgespoord vinde, om de gewigtige vragen te beantwoorden, en de opgegevene voorstellen door bondige verhandelingen optehelderen. Het ontbreekt toch in

{==2==} {>>pagina-aanduiding<<}

en buiten ons Vaderland geenzins aan zulken, die, zoo zij wilden, den voorraad dezer Maatschappije met lezenswaardige stukken zouden konnen verrijken. Weinige vreemdelingen, 't is waar, zijn genoegzaam in staat, om, gelijk 't behoort, over alle punten, onze Nederlandsche taale, oudheden en geschiedenissen betreffende, te schrijven; doch wij weten, en verblijden 'er ons over, dat in verscheiden steden van dit Gemeenebest, en zelfs ten platten lande, mannen zijn, die, of elk afzonderlijk, of in vereeniginge met anderen, ongelooflijk veel tot opbouw der Vaderlandsche Letterkunde zouden konnen bijdragen. Gaarne wilde ik hier hunne naamen met eerbiedenisse vermelden, vreesde ik niet, aan den eenen kant, de zedigheid van sommigen door mijne opgave te beledigen, en, aan de andere zijde, eenig ongenoegen aan zulken te geven, wier naamen mij, op dit pas, niet te binnen kwamen. Daarteboven, niemand zal in twijfel trekken, dat vooral onder de Leden van deze Maatschappije veelen te vinden zijn, wien het noch aan kunde, noch aan tijd, noch aan lust, noch aan werkzaamheid, noch aan lichaams-krachten mangelt, om zich in nuttige letteroefeningen van verschillenden aart onledig te houden, en die, derhalven, indien zij zulks maar goedvonden, de belangen van dit Genootschap ook zouden konnen behartigen en bevorderen. Wie wenscht niet met mij, dat de een of ander met een goed voorbeeld de overigen daar toe opspoorde, en den naarijver van zijne medeleden aanvuurde. Vraagt men, van wien moet dit beginnen? wie behooren de eersten te zijn, om, door hun loflijk voorgaan, anderen tot spoedige navolginge te bewegen? voorzeker! van ons, die meest over de werkeloosheid van sommige Leden klagen, van ons, die hier toe meest verpligt en geschikt zijn, niet, om dat wij in kunde en ijver boven anderen uitmunten, welke ijdele en schandelijke zelfsverheffing zeer verre van ons geweerd blijve! maar, om dat wij binnen de stad wonen, waar in de zetel der Maatschappije gevestigd is, en dus de bekwaamste gelegenheid hebben, om, zonder groot ongemak of tijd-verlies, de maandelijksche vergaderingen bijtewonen, en malkanderen tot werkzaamheid aantezetten. Ik wil echter niemand van mijne Leijdsche medeleden, met ronde

{==3==} {>>pagina-aanduiding<<}

woorden of bedektelijk, van pligtverzuim in 't allerminste beschuldigen. En waarlijk! dit zou aan mij ten hoogsten kwaalijk staan, die een der oudste Leden, en, sedert den tijd van vier jaaren, voorzitter in de Maatschappije ben, en dus mij boven anderen verbonden moete rekenen, om, zoo veel ik vermag, ten nutte van dezelve werkzaam te zijn; dan waar omtrent ik ook veel te kort geschoten ben. Ik erkenne schuld, verzoeke verschooninge, belove beterschap. Trouwens, na dat mijne Historie van 't verbond en de smeekschriften der Edelen ter verkrijginge van Vrijheid in den Godsdienst en Burgerstaat ten einde gebragt is, en van welk werk ik U het derde en vierde deel heden aanbiede, zal ik volvaardiglijk een gedeelte der uuren van mijne uitspanninge ten beste van deze Maatschappije besteden. Wanneer ik, zoo goed ik kan, zal voorgaan, verbeelde ik mij eenig recht te hebben, om 'er met ernst op aantedringen, dat anderen, die veel meer vermogen, en grootere ruimte van tijd hebben, mijn voetspoor volgen, en mijne pogingen verbeteren. Men denke niet, dat onder deze laatste uitdrukkinge eene nedrige hoogmoed verborgen ligge. Het tegendeel zal ik met één voorbeeld, op eene onwraakbaare wijze, doen blijken, en 'er gelijkelijk door aantoonen, wat men van sommige Leden met recht zou konnen verwachten, indien zij besluiten konden, eenig werk voor deze Maatschappije bij de hand te nemen. Bij gelegenheid der naastvoorgaande jaarlijksche vergaderinge, sprak ik, met weinige woorden, tot lof van den Heere Oosterdijk, ons achtingswaardig medelid. Veel meer was'er, zonder bedenkinge, van dien verdienstelijken Man toen te zeggen geweest; doch zijne verdere levensbijzonderheden waren mij ten dien tijde onbekend. Dan, ik heb heden het genoegen, U ten geschenke aantebieden, in naam des Schrijvers, eene Lofrede op denzelven, in wijnmaand des voorgaanden jaars, in de vergaderinge van 't Genootschap, door Eendracht en Vrijheid verbonden, te Amsterdam uitgesproken; eene Lofrede, welker voortreffelijkheid ik overtollig oordeele bij U te verheffen, die niet onkundig zijt, dat zij vloeide uit de penne en den mond van den Heere Jeronimo de Bosch, wien Gij, met mij, altijd beschouwd hebt en zult blijven eerdiedigen als een sieraad van

{==4==} {>>pagina-aanduiding<<}

deze onze Maatschappije, welke van Hem en soortgelijke Leden wat goeds en groots met grond hopen kan.

[Levensbericht van Jakobus Ermerins]

De herdenking van het door mij gezegde op de laatstgehoudene vergaderinge, belangende den braaven Oosterdijk, geeft mij gepaste aanleidinge, om ook heden meldinge van zoodanige Leden te maken, die ons, kort te voren en sedert, door den dood ontrukt werden. Eénen dag vroeger, dan onze jaarlijksche bijeenkomst, verloor de Maatschappij een' onvermoeiden onderzoeker der Vaderlandsche oudheden en geschiedenissen in den persoon van Jakobus Ermerins, den negenëntwintigsten van zomermaand 1795 overleden. Veel hadt Hij tot derzelver ophelderinge toegebragt, bijzonderlijk uit een aantal ongedrukte en bijna onbekende gedenkstukken, met geduld en vlijt door Hem alomme nagespoord, in nette orde gebragt, en, ten nutte van 't algemeen, of tot onderricht van zijne vrienden, met alle volvaardigheid gebezigd. Gaven Hem veele anderen, in hunne gedrukte werken, den welverdienden roem van bereidwillige hulpe, ik kan 'er mede een ondervindelijk getuigenis van dragen. Hij zelf gaf een openbaar bewijs van onbeschrijfelijke naarstigheid in twee verhandelingen, de eene over 't Kasteel Rammekens in Walcheren, de andere over de eerste stichtinge en lotgevallen van sommige plaatsen, ten oosten en westen der Schelde gelegen; welke beide stukken gedrukt werden onder de werken van 't Zeeuwsche Genootschap der Wetenschappen, waar van Hij een geacht medelid was. Die zelfde opmerkzaamheid ontdekt men in de ophelderinge van eenige Zeeuwsche Oudheden, sedert omtrent vijftien jaaren, op onderscheiden tijden, door Hem in 't licht gegeven. Aan wien beter, dan aan Hem, kon toebetrouwd worden de voltooijing der uitgave van het tweede deel des bundels van onuitgegevene stukken, betreffende de Vaderlandsche historie en bijzonderlijk de Unie van Utrecht, door den Heere van de Spiegel verzameld en opgehelderd, doch waar toe onze ermerins een aantal zeldsaame gedenkstukken bijgedragen hadt. In de werken van deze Maatschappije, 't is waar, wordt niets van dezen arbeidzaamen Man gevonden; wij weten niettemin, hoe hij getracht hebbe onzen voorraad met zijne on-
{==5==} {>>pagina-aanduiding<<}
derzoeklievende naspooringen te verrijken, en over de Nederlandsche Landkaarten een beter licht te verspreiden. Komt het vervolg van zijne Zeeuwsche Oudheden, waar op ik weleer het oog gevestigd had, ooit te voorschijn, gelijk te wenschen is, men zal nieuwe proeven van 's Mans weergalooze naarstigheid ontfangen, en 'er uit zien, hoe hij alles wist optedelven, wat eenigzins dienen kon tot zijn doelwit, dat is, ter ophelderinge van de Vaderlandsche oudheden en geschiedenissen. Met opzet zweeg ik van zijne uitvoerige verhandelinge over den oorsprong, aanwas, grootheid, verval, geringen toestand, en de middelen tot herstel van den Zeeuwschen Tol, door hem in 't jaar 1761 opgesteld, en in 't volgende jaar op last der Staaten van Zeeland gedrukt; hier van zweeg ik tot hier toe, om er ten besluite bijtevoegen, dat de Gekommitteerde Raaden van dat Gewest besloten, den opsteller van dit stuk, tot een blijk van hun genoegen over deszelfs betoonden ijver ten nutte van de Provincie en over zijne aangewende moeite, met een aanzienlijk boek-geschenk te vereeren.


[Levensbericht van Pieter Paulus]

[Levensbericht van Jan Kornelis Valk]

Geduurende dit jaar, beroofde ons de dood van twee medeleden dezer Maatschappije, de Heeren Pieter Paulus en Jan Kornelis Valk, welker eerste den zeventienden van Lentemaand overleedt, de tweede den vijfentwintigsten van Bloeimaand, en die beiden nuttig voor ons Letterkundig Genootschap waren.
Niemand kan of zal aan den eerstgemelden betwisten den lof van vroegtijdige kundigheid, vaardig oordeel en aanhoudende werkzaamheid, welken hij zich, reeds in zijne jongelingschap, verworven heeft, door de uitgave van onderscheiden schriften, die blijvende getuigen van zijnen arbeidzaamen geest zijn. Om van alle zijne vroegere en latere lettervruchten niet te gewagen, wij weten, hoe veel roems de Heer Paulus behaalde met zijne Verklaringe der Unie van Utrecht, welk verbond hij betuigde te beschouwen als de eenige grondwet van ons dierbaar Vaderland, eene grondwet, welke hij verzekerde nooit te lezen, zonder zich, over de doorstralende wijsheid en voorzichtigheid van haare opstellers, in verwonderinge opgetogen te gevoelen, als het bolwerk van onze Vrijheid, de blijde moeder van zoo veele zegeningen, en de teelster van 't aanzien van dit Gemeenebest bij de hoogste throonen van Europa: om welke re-
{==6==} {>>pagina-aanduiding<<}
den hij oordeelde zich bij zijne Landgenooten verdienstelijk te maken, gelijk hij gedaan heeft, met de verklaringe van die Unie: eene verklaringe, welke meer voor 't werk van een' ouden en geoefenden Staatsman, dan van een' jeugdigen schrijver, scheen gehouden te mogen worden, naardien 'er voor de vroegere en latere geschiedenissen, als mede voor het Staatsrecht en 't algemeene bestier van ons Vaderland, zoo veel uit te leeren was. Ook herinneren wij ons, met genoegen en erkentenisse, aan 's Mans pogingen ter voortzettinge en vermeerderinge van een algemeen Nederduitsch Woordenboek, te meer, om dat zijne aanmerkingen zich bepaalden tot eene zekere soort van woorden, die uit vroegere of latere schrijvers naauwlijks konnen ontleend worden, en hierom aan weinigen onder ons genoegzaam bekend zijn, doch wier nadere ophelderinge, welke hij ons toezeide, zijn dood hem verhinderde te vervaardigen en aan deze Maatschappije medetedeelen.
De oudste Leden van dit Genootschap zullen zich aanstonds, op 't hooren melden des naams van den Heere Valk, te binnen gebragt hebben, met welken ijver hij, bij aanhoudendheid en geduurende eene reeks van dertig jaaren, onze maandelijksche Vergaderingen bijwoonde; hoe naauwkeurig zijn oordeel in de onderscheiden raadplegingen ware, welke doorslaande blijken van uitgebreide kundigheden, ten aanzien der Nederlandsche taale, oudheden en geschiedenissen, hij ons gegeven hebbe; en hoe hij, in meer dan éénen post, zich aan deze Maatschappije ten hoogsten verdienstelijk maakte: waar toe hij echter, in de laatste levensjaaren, wegens zwakheid en andere lichaams-ongemakken, tot zijne en onze droefheid, zich naauwlijks meer in staat bevonden heeft.
Mogt de nagedachtenis en 't voorbeeld der afgestorven Leden van dit Genootschap ons aanvuuren, om, met alle beminnaars der Nederlandsche Letterkunde, hun voetspoor te volgen, onze krachten te vereenigen ter bevorderinge van die Wetenschappen, welke het voornaame doel van deze Maatschappije zijn, en aldus voor haare welvaart en belangen, zoo lang wij leven, te blijven waken!

{==7==} {>>pagina-aanduiding<<}

De Vergadering zegt den Voorzitter dank voor deze zijne aansprake, en verzoekt dezelve ter plaatzing in de Handelingen.
 
De Heer te Water biedt der Maatschappije ten geschenke aan het derde en vierde deel zijner Historie van het Verbond der Edelen, welke stukken met dank werden ontvangen, gelijk ook een exemplaar der Lofrede van den Heere Jeronimo de Bosch, op wijlen den Heere H.G. Oosterdijk, door den zelvden Heere te Water, in naame des Schrijvers, der Vergaderinge aangeboden.
 
Men ging over tot de behandeling der pointen, bij den brief van beschrijving voorgesteld, en deedt dus de Secretaris, volgens



Art. 1.

Verslag van de voornaamste Handelingen der Maandelijksche Vergadering sedert de laatstgehoudene Jaarlijksche in 1795.
De inhoud des briefs, bij welken deze Vergadering beschreven is, toont genoegzaam, dat er in den afgelopen Jaare, buiten het gewoone huishoudelijke werk, niets ter Maandelijksche Vergadering is voorgevallen, 't geen stoffe tot dit verslag kunne opleveren. Het eenige, 't welk ik U daar bij te melden hebbe, is dit, dat door den arbeidzaamen Heere G. Brender a Brandis aan de Maatschappij als werk is ingezonden eene verhandeling tot onderzoek, of Amsterdam het recht haarer Maaten en Gewigten aan een Privilegie van Hertog Aelbrecht van Beijeren verschuldigd is. Hier bij moet ik nog voegen, dat, voor eenigen tijd, door den Heere Frans Voorhout te Alkmaer aan mij zijn toegezonden eenige aantekeningen, betreffende de Nederduitsche tale, gemaakt over woorden, ontleend uit verschillende schrijveren, zijnde de vrucht eener taaloeffening onder het opzicht van den overledenen Heere N. Hinlópen. Schoon nu wel dit stukje aan mij in het bijzonder ter beöordeeling gezonden zij, meene ik echter geheel niet buiten het oogmerk dier zendinge te gaan, door het zelve, tot een gelijk einde, alhier ter tafel te brengen, daar het den leergierigen schrijver niet dan welgevallig kan zijn, in plaatse van mijn gebrekkig oordeel, de aanmerkingen van meer verlichte mannen te mogen ontvangen, terwijl ik mij aan den anderen kant verzekerd houde, dat de titel van vriend en leerling van wijlen den verdienstelijken Hinlópen alleen genoeg is, om den Heere Voorhout, van de zijde der Maatschappije, dit, anderzins ongewoone, blijk van deelneeming en goedkeuring geredelijk te verwerven.


Art. 2.

Aan de Maandelijksche Vergadering werdt de vrijheid tot het verkiezen van Leijdsche Leden weder voor een Jaar verleend.


Art. 3.

De Secretaris, als welke op het verzoek der laatstgehoudene Jaarlijksche Vergadering in het afgelopen Jaar wederom den post van Penningmeester heeft waargenomen, brengt de rekening ter tafel. Derzelver ontvangst bedroeg zes honderd vijf en vijftig Guldens agtien Stuivers en tien Penningen; de uitgave twee honderd vier en zestig Guldens

{==8==} {>>pagina-aanduiding<<}

veertien Stuivers en tien Penningen, zo dat nog in Kas bevonden werden drie honderd een en negentig Guldens en vier Stuivers; bedragende de nog onbetaalde toelagen een som van agtien honderd en vijf en zestig Guldens. De rekening nagezien en goed gekeurd zijnde werdt door den Voorzitter en een der Leden getekend; met dankzegging aan den Penningmeester voor de waarneming.


Art. 4.

De Toelagen werden andermaal bepaald op vijf Guldens en vijf Stuivers.


Art. 5.

De Amptenaaren werden allen in hunne posten gecontinueerd, te weten, als Voorzitter de Heer J.W. te Water, als Secretaris de Heer J. de Kruijff, als Briefschrijver en Opziener over de uitgave der stukken, de Heer J. Luzac, en is wijders de Secretaris op nieuws verzogt den post van Penningmeester voor als nog te blijven waarnemen.


Art. 6.

Tot Gecommitteerden werden benoemd over de Verhandeling van den Heere Brender, de Heeren van Wijn, Brugmans, en de Kruijff, en over die van den Heere Voorhout, de Heeren Weiland, Lublink, en Luzac.
 
De Heer Weiland bericht aan de Vergadering, dat hij voornemens is een taalkundig Nederduitsch Woordenboek zamen te stellen en in het licht te geven, beandwoordende aan eenigen der vereischten, in het beredeneerd plan tot het vervaardigen van een algemeen omschrijvend Woordenboek der Nederduitsche tale opgegeven, in zo verre dezelven alleen de regte spelling der woorden betreffen, deelt der Vergadering wijders eene kleine proef van zodanig een Woordenboek mede, en verzoekt de vrijheid te erlangen, om, in gevolge het 22ste lid van het ontwerp der Maatschappije tot het vervaardigen van het Woordenboek, uit den voorraad der Maatschappij zodanige aantekeningen en voorbeelden afteschrijven, als hij tot zijn oogmerk dienende daarin zoude vinden.
 
De Vergadering bedankt den Heer Weiland voor dit bericht, verklaart zich ten volle genegen, hem ter volvoering der ontworpene moeilijke take alle mogelijke hulpmiddelen te verleenen, en verzoekt daar toe eene meer bijzondere opgave der boeken of papieren, welke hij ten zijnen gebruike zoude verlangen. De Heer Weiland beloovt die opgave eerstdaags aan den Secretaris te zullen doen.
 
(is getekend)
 
J.W. te Water
 
Het voorenstaande komt overeen met het boek der Handelingen van de Maatschappij, berustende onder mij,
 
[Jan de Kruijff]
 
Secretaris.



{==A1r==} {>>pagina-aanduiding<<}

Programma van de Maatschappy der Nederlandsche Letterkunde

Voor het Jaar 1796.

De Maatschappij der Nederlandsche Letterkunde te Leijden heeft op den 23sten Augustus dezes Jaars haare Algemeene Jaarlijksche Vergadering gehouden; In dezelve zijn geene stukken bekroond, maar is besloten, om, uit aanmerking der veelerleije beletzelen, welke de omstandigheden des tijds den Beöeffenaaren der Letteren hebben kunnen opleveren, de beide Vragen, op welke de antwoorden in dezen en den vorigen Jaare hadden moeten beoordeeld worden, doch waar op geene Verhandelingen zijn ingekomen, bij vernieuwing voortestellen, en wordt derhalven in de eerste plaatze opgegeven de volgende Vrage, om beantwoord te worden voor den eersten van Wijnmaand 1797.
‘In welk tijds bestek zijn de grootste vorderingen gemaakt in de Nederlandsche Dichtkunst, en welke zijn de redenen, dat die vorderingen in andere tijds bestekken minder groot zijn?
En in de tweede plaatze, om beantwoord te worden voor den eersten van Wijnmaand 1798.
Welke zijn de beste Nederduitsche Schriften, waar uit de taalgebruiken moeten waargenomen, en opgezameld worden, bijzonderlijk ter samenstelling van een volledig Nederduitsch Woordenboek?
Voor den eersten van Wijnmaand dezes Jaars verwagt de Maatschappij de antwoorden op de Vrage, in den Jaare 1794 opgegeven, namelijk:

{==A1v==} {>>pagina-aanduiding<<}

Welke was zedert de oudste tijden de invloed der Geestelijkheid op de Zeden, de Gewoonten, het Landsbestuur en de Rechtsplegingen, zo in Holland en Zeeland, als in de andere der Zeven nu vereenigde Provincien?
Als mede op de volgende Vrage, in denzelve Jaare bij vernieuwing voorgesteld.
Welke zijn de voornaamste zaken, 's Lands Historie betreffende, die door de Schrijvers niet, of niet genoegzaam zijn aangeroerd of behandeld geworden, waar door duisternis in de Geschiedenis van ons Vaderland is overgebleven?
Het staat een ieder vrij, ook den Leden der Maatschappije, om naar den Prijs te dingen, alleenlijk worden de Gecommitteerden ter beoordeelinge der ingekomene Verhandelingen van die vrijheid uitgesloten: Aan den geenen, wiens Verhandeling de beste, en aan het oogmerk der Maatschappije voldoende, zal gekeurd worden, biedt de Maatschappij een Gouden Penning aan, ter waarde van 150 Gulden.
 
De Verhandelingen moeten zijn in de Nederduitsche of Latijnsche Tale, met eene duidelijke hand, van iemand die geen Lid der Maatschappije is, afgeschreven: iedere Verhandeling moet, met een zinspreuk getekend, besloten worden in een verzegelden omslag, welke den titel en de zinspreuk der Verhandeling ten opschrift heeft. Hier bij moet gevoegd worden een verzegeld briefje, in het welk de naam, waardigheid, en woonplaats van den Schrijver, en boven op het welk de Zinspreuk der Verhandeling geschreven is.
 
Het een en ander moet in een buiten omslag, ten tijde hier boven bepaald, vrachtvrij, bezorgd zijn in handen van den tegenwoordigen Secretaris der Maatschappije, Mr. Jan de Kruijff, woonende te Leijden. Voor het overige zijn de Wetten, volgens welke de Maatschappij naar een Prijs laat schrijven, te vinden in het tweede Deel van derzelver Werken.






{==A1r==} {>>pagina-aanduiding<<}

[Brief door Jan de Kruijff]

MIJN HEER!
 
Door een zamenloop van beletzelen werd de verzending der Handelingen van de laatstgehoudene Jaarlijksche Vergadering der Maatschappije vertraagd; eindelijk komen dezelven tot U, geleid door dezen brief, by welken ik U nodig tot de Jaarlijksche Vergadering, welke dit Jaar zal gehouden worden op Dingsdag den 23sten Augustus, des morgens ten negen Uure in de gewoone Vergaderkamer op de Oude Vest.
Dezelvde redenen, welke in den voorleden Jaare de Maandelijksche Vergadering deeden besluiten, geene nieuwe Prijsvragen voortstellen, maar het Programma des voorigen Jaars bij vernieuwing in zijn geheel overteneemen, hebben haar ook nu bewogen, eene soortgelijke schikking te volgen, en wordt derhalven, in plaatze der gewoone punten van overweging, rakende de Prijsvragen, als nu voorgedragen het nevensgaande Programma voor dezen Jaare vasttestellen, terwijl voorts, in gevolge hier van, de eindelijke opgave der vrage in 1794 ontworpen, namelijk:
Waar in bestaat het onderscheidend verschil tusschen den aart der hedendaagsche Europische Welsprekendheid, en dien der oude Grieksche en, Romeinsche? en van waar ontstaat dit verschil?
onder inwagtinge van de bedenkingen der Gecommitteerden, tot den volgenden Jaare verschoven blijvt.
 
De punten van overweging derhalven, op welke Gij verzogt word ter aanstaande Jaarlijksche Vergaderinge de nodige besluiten te helpen maaken, zijn alleen bepaald tot de volgenden.

1.

Verslag van de Maandelijksche Vergadering.


2.

Het voorstel der Maandelijksche Vergadering, om de Vrijheid tot het verkiezen van Leijdsche Leden weder voor een Jaar te verkiezen.


{==A1v==} {>>pagina-aanduiding<<}


3.

Het opnemen van de rekening van den Penningmeester.


4.

Het bepaalen der toelagen.


5.

Het aanstellen van Amptenaaren.


6.

Het benoemen van Gecommitteerden.
 
De Leden, welke eenige excerpten, of eenigen anderen voorraad ten dienste van het Woordenboek mochten in gereedheid hebben, worden verzogt, die aan de Maatschappij te doen toekomen, dit Jaar voor den 15den dezer maand, om te kunnen gebragt worden in het verslag dermaandelijksche Vergadering, volgens het eerste punt van dezen brief, en die Leden, welke genegen zijn een Verhandeling of Dichtstuk, 't zij met hunnen naam, 't zij onder eene zinspreuk, in gevolge het beslotene op de Jaarlijksche Vergadering des Jaars 1777, aan de Maatschappij toetezenden, worden verzogt zulks mede voor dien tijd te doen.
 
Ik blijve met achting,
 
MIJN HEER,
 
Uw Dienaar
 
[Jan de Kruijff]
 
Secretaris.
 
Leijden den [6den] van Oogstmaand 1796.







{==A1r==} {>>pagina-aanduiding<<}

[Uitnodiging door Jan de Kruijff]

MIJN HEER!
 
Uit naam van de Maatschappij der Nederlandsche Letterkunde te Leijden, van welker laatstgehoudene Jaarlijksche bijeenkomst ik U hier nevens de Handelingen toezende, nodige ik U tot derzelver Algemeene Vergadering van dezen Jaare, welke zal gehouden worden op Dingsdag den 22sten van Oogstmaand, des morgens ten negen uure in de gewoone Vergaderkamer op de Oude Vest, ten einde de navolgende punten in overweging te neemen, en daar op de nodige besluiten te maken.

1.

Verslag van de Maandelijksche Vergadering.


2.

Het Verslag der Gekommitteerden nopens de bedenkingen op het onderwerp, in de Jaarlijksche Vergadering van 1794. ontworpen,
Waar in bestaat het onderscheidend verschil tusschen den aart der hedendaagsche Europische Welspreekendheid, en dien der oude Grieksche en Romeinsche? en, van waar ontstaat dit verschil?
de Heeren te Water, J. de Bosch, de Kruijff en Luzac, welke in de Jaarlijksche Vergadering van 1794. tot die kommissie benoemd zijn, worden verzogt de bedenkingen, welke zij op het voorgestelde ontwerp of zelven gemaakt, of van andere Leden der Maatschappij ontvangen mogten hebben, agt dagen voor het houden der Jaarlijksche Vergaderinge mede te deelen aan den Heere te Water, als den eerst genoemden der Gekommitteerden.


3.

Het benoemen van zeven Gekommitteerden tot het beoordeelen der Verhandelingen, welke op het vastgestelde onderwerp voor den eersten van Wijnmaand 1799 zullen inkomen.


{==A1v==} {>>pagina-aanduiding<<}


4.

Het bepaalen der Klasse, uit welke in het volgende Jaar een onderwerp zal gekozen worden.


5.

Het voorstel der Maandelijksche Vergadering, om de vrijheid tot het verkiezen van Leijdsche Leden weder voor een Jaar te verleenen.


6.

Het opnemen van de Rekening van den Penningmeester.


7.

Het bepaalen der toelagen.


8.

Het aanstellen der Ambtenaaren.


9.

Het benoemen van Gekommitteerden.
 
De Leden, welke eenige excerpten, of eenigen anderen voorraad ten dienste van het Woordenboek mogten gereed hebben, worden verzogt die aan de Maatschappij, binnen veertien dagen, te doen toekomen; en die Heeren, welke genegen zyn eene Verhandeling of Dichtstuk, 't zy met hunnen naam, 't zij onder eene zinspreuk, in gevolge het beslotene op de Jaarlijksche Vergadering van 1777, aan de Maatschappij toe te zenden, worden verzogt, zulks mede binnen dien tijd te doen.
Ik blijve met agting,
 
MIJN HEER!
 
Uw. Dienaar
 
[Jan de Kruijff]
 
Secretaris.
 
Leijden den [31] van Hooimand 1797.




