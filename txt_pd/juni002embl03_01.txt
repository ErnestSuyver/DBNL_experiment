
    
        
            
                Emblemata
               
                Hadrianus Junius
                
                Marcus Antonius Gillis van Diest
                
            
            
                
                    Dit bestand biedt, behoudens een aantal hierna te noemen ingrepen, een diplomatische weergave van een herdruk van Emblemata van Hadrianus Junius in een vertaling van Marcus Antonius Gillis van Diest uit 1575. De eerste druk dateert van 1567.
                
                
                    
                        p. 5: Gemaeet → Gemaect: ‘Gemaect hebben, om te sien watter’.
                        p. 13: reruolcht → veruolcht: ‘booser nydigher tonghe veruolcht ouer al’.
                    
                
            
            
            
                juni002embl03_01
                DBNL-TEI 1
                
                    2017 dbnl
                
            
            
                scans
            
            
                
                    
                    exemplaar Koninklijke Bibliotheek Den Haag, signatuur: KW 1705 F 4 [2]
                
                Hadrianus Junius, Emblemata (vert. Marcus Antonius Gillis van Diest). Christoffel Plantijn, Antwerpen 1575 (herdruk)
                
            
        
        
            
                Wijze van coderen: standaard
                
            
        
        
            
                Nederlands
            
        
        
            
                Emblemata
                
                Hadrianus Junius
                
                Marcus Antonius Gillis van Diest
                
                
                    
                    
                    
                
            
            
            
                
                
            
            
            
            
        
        
            
                Emblemata
                
                Hadrianus Junius
                
                Marcus Antonius Gillis van Diest
                
                
                    
                    
                    
                
            
            
            
                
                
            
            
            
            
        
        
            
                2017-04-13
                
                    RK
                
                colofon toegevoegd
            
        
    

Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Hadrianus Junius, Emblemata (vert. Marcus Antonius Gillis van Diest). Christoffel Plantijn, Antwerpen 1575 (herdruk)
 
Zie: https://www.dbnl.org/tekst/juni002embl03_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 





{==1==} {>>pagina-aanduiding<<}

EMBLEMATA ADRIANI IVNII MEDICI.

Ouergheset in Nederlantsche tale deur M. A. G.

{== afbeelding 	==} {>>afbeelding<<}
    


T'ANTVVERPEN,
Ghedruct by Christoffel Plantijn. M. D. LXXV. 

Met Priuilegie.



    

{==2==} {>>pagina-aanduiding<<}

Aen de Eerbare, verstandighe, ende vvelgheborene Ionckvrouvve Charlotte van VVeissenborch: S.

GHelijck den dach lanck valt den huerlinck moe en mat, 
En t'iaer den VVeesen nau int bedwanck altijt, 
S'gelijcx my den tijt verdriet, eer ick hoe en wat 
Can versinnen, dat mocht dienen t'uwer iolijt, 
En oock niet min tot eens anders baet en profijt. 
Maer want ick sulcx van my seluen alleene 
Niet en vermochte, heb ick ghenomen subijt 
Desen Autheur te hulpe, die (soo ick meene) 
T'selue nu doen sal in ons sprake reene, 
Dat hy ghedaen heeft, en noch doet, int Latijn, 
Al is hy van worden cort, en van forme cleene: 
D'welck ghy niet aen en siet, maer t' elcken termijn 
Merct aen den sin mits uwen gheest diuijn: 

V vrient ende dienaer,
M.A.G.


    
        
    

{==3==} {>>pagina-aanduiding<<}

M.A.G. vvenscht den goetvvillighen Leser d'opperste goet.

NA dyen ick, beminde Leser, ouergeset hadde d'Emblemata des Edelen, vermaerden, ende seer gheleerden Ioannis Sambuci, deur t'vermanen ende toestoken des ingenieusen ende gheleerden Cosmographen Abraham Ortels, mijnen bysonderen goeden vrient, dyen ickse oock alleene, ghelijckse hem toebehooren, ghedediceert ende toegheeyghent hebbe, ende ten costen des alderneerstichsten Printers Christoffel Plantiins, die ter liefden ende tot vorderinghe van alle studiosen in alderhande talen, behaluen sijnen arbeyt, oock gheenen cost en spaert aen alle t'ghene dat tot verbeteringhe ende vercieringhe der goeder boecken eenichsins dienen mochte, soo dat sijne vvercken ghenoech betuygen: Soo en heb ick niet connen ghelaten, ick en hebbe my oock moeten pijnen om des hoochgheleerden Medecijns, Philosoophs ende Historieschrijuers Adriani Iunij Emblemata, na mijn cleyn vermeughen in onser talen oock ouer te setten: alleenlijck vervvect zijnde deur de fraey inuentien, bevallicheyt, lich-
{==4==} {>>pagina-aanduiding<<}
ticheyt, ende dat t'meest is, volheyt van goede leeringhe der seluer. Ende al heeftse d'Autheur int Latijn noch met gheleerde Commentarien verclaert, soo en heeft ons nochtans sulcx niet grootelijck duncken van noode zijn hier by te voeghen, aenghesien dat sy meestendeel claer ghenoech van haer seluen zijn, ende noch met die onderste vier Regelkens dichts sijn vvtgheleyt vvorden. Aengaende den oorspronck, eyghendom, ende t'ghebruyck van aldusdanige Emblematen, daeraf heb ick breeder ghesproken in mijn voorreden totten Leser op die voors. Emblemata Ioan. Sambuci, vvelcke oock dienen sal tot verstande van dese, ende alle dusdanighe Poëterie, den ghenen diese noch onbekent is. Dus nemet in dancke, beminde Leser, ende leert met ghenuechten. 

Den eersten Septembris. 1567.



{==5==} {>>pagina-aanduiding<<}

Emblema I. 
T'is licht alle dinghen te berispen, ende men behoort open van herten te zijne.


{== afbeelding 	==} {>>afbeelding<<}
    

Momus ben ick sonder vader vanden nacht geboren, 
Berispende gheirne elck dinck bysondere: 
Waerom ick den mensch wilde met een traly voren 
Gemaect hebben, om te sien watter schuylt ondere. 




{==6==} {>>pagina-aanduiding<<}

Emblema II. 
Haet der snateraers ende clappaerts.


{== afbeelding 	==} {>>afbeelding<<}
    

Ghelijck den Elephant haet t'ghecrijsch der swijnen 
Bouen alle honden en serpenten fel, 
Soo hoort een Prins te schouwen t'allen termijnen 
Clappaerts die ouer al twist saeyen mits haren rel. 



    

{==7==} {>>pagina-aanduiding<<}

Emblema III. 
Onsterffelijke eere deur aerbeyt vercreghen.


Totten Cardinael Granuelle.


{== afbeelding 	==} {>>afbeelding<<}
    

T'serpent hebbende sijnen steert inden mont, 
En een spaey int midden, den lauwercrans omringt fier: 
D'welc bediet, dat na veel aerbeyts volgt t'alder stont 
Onsterffelijcke glorie diemen altijt singt hier. 





{==8==} {>>pagina-aanduiding<<}

Emblema IIII. 
Onghestraftheyt is de moeder van dertelheyt.


{== afbeelding 	==} {>>afbeelding<<}
    

Hier huppelen en springen die muyskens sonder vaer 
Op de catten, die besloten zijn inde valle. 
S'gelijcs als de vreese wech is van t'perijckel swaer, 
Worden die bloode zijn, oock stoutmoedich alle. 




{==9==} {>>pagina-aanduiding<<}

Emblema V. 
Waken is t'leuen der menschen.


{== afbeelding 	==} {>>afbeelding<<}
    

In boecken waken, en midts leeren d'uren meten, 
Dats t'beste deel des leuens, t'ledich leuen verdwijnt: 
Van die spreect de faem, maer de trage worden vergeten. 
Dit leert ons t'open boeck, den tijt, en de keers die schijnt. 




{==10==} {>>pagina-aanduiding<<}

Emblema VI. 
Wt Peys comt alle oueruloedicheyt.


{== afbeelding 	==} {>>afbeelding<<}
    

Peys leydt hier den gulden Plutum met haer rechte hant 
En heeft inde slincke des ouervloedicheyts horen. 
Dats, dat alle goet oueral groeyt abondant, 
Als ouer Mars triumpheert den Peys vercoren. 



    

{==11==} {>>pagina-aanduiding<<}

Emblema VII. 
Laet blijcken vvat in v is.


Tot Ioachimum Hopperum Raetsheere der C.M.


{== afbeelding 	==} {>>afbeelding<<}
    

Wat in v borst is, zijdy ondersoeckende, 
O Pelicaen, en gheeft uwen ionghen t'leuen: 
Soo om te soecken wat in v steect zijt v vercloeckende, 
En laet blijcken t'verstant dat v is ghegheuen. 





{==12==} {>>pagina-aanduiding<<}

Emblema VIII. 
Valsche beschuldinghe is een grouvvelijcke peste.


{== afbeelding 	==} {>>afbeelding<<}
    

Den Peirboom verliest sijn bladers zijnde gesteken 
Metten strael des fenijnichs diers Pastinaca genaemt: 
Niet anders can een valsch lasteraer sijn spreken 
Omkeeren alle rijcdommen en staten hooch befaemt. 




{==13==} {>>pagina-aanduiding<<}

Emblema IX. 
Nijt is des vromicheyts naevolgher, ofte gheselle.


{== afbeelding 	==} {>>afbeelding<<}
    

Des Dadelbooms tsop is seer hooch inde locht verheuen: 
Maer onder hebben vorschen en slangen haren stal: 
S'gelijcx wordense die hier vromelijck leuen 
Vander booser nydigher tonghe veruolcht ouer al. 




{==14==} {>>pagina-aanduiding<<}

Emblema X. 
Begheerte sonder hope.


{== afbeelding 	==} {>>afbeelding<<}
    

De leeu verscheurde een hert in s'honts aenschouwen, 
Dyer te vergheefs af begheerde te hebben wat: 
Soo ghebeuret den ghenen, die stelt sijn betrouwen 
Op eens anders doot, blijuende van honger plat. 




{==15==} {>>pagina-aanduiding<<}

Emblema XI. 
Wy vvillen altijt dat Godt onser begheerten diene.


Tot Splinter van Harghen, Ridder.


{== afbeelding 	==} {>>afbeelding<<}
    

Tyios hadde Apollinem in gout beslaghen wel, 
Sparta hiel Martem met ijsere boeyen vast, 
Athenen maecte Victoriam sonder vloghels snel: 
So wilt elck Godt hebben na dat sijn begeerte past. 





{==16==} {>>pagina-aanduiding<<}

Emblema XII. 
De gauen van eender huysvrouvven.


{== afbeelding 	==} {>>afbeelding<<}
    

De Spartaensche Venus sit hier ghebonden, 
Hebbende d'aensicht bedect als zijnde beschaemt, 
Reyn schaemte, vast liefde t'allen stonden, 
En bewaringhe des huys den vrouwen betaemt. 




{==17==} {>>pagina-aanduiding<<}

Emblema XIII. 
Wijsheyt met sterckheyt vereenicht.


Tot Philippum Cobelium Raetsheere der C.M.


{== afbeelding 	==} {>>afbeelding<<}
    

Mercurius ionck en sterck staet hier eenpaer 
Vereenicht metten ouwen: 
Stercheyt is onuerwinlijck als wijsheyt is by haer: 
Maer anders moet sy flouwen. 





{==18==} {>>pagina-aanduiding<<}

Emblema XIIII. 
Der Princen rijckdommen is der ghemeynten onderstant.


{== afbeelding 	==} {>>afbeelding<<}
    

Ghelijck het veyl hangt, zijnde altijt euen groene, 
Aen de Pyramiden der Egyptscher Heeren: 
Soo houdt t'conincx rijckdom d'arm volc in saysoene, 
En soo bloeyt altijt een vast gemoet niet om verkeeren. 



    
        
    

{==19==} {>>pagina-aanduiding<<}

Emblema XV. 
Hem seluen vervvinnen, is priis vverdich.


Tot Arnoldum Sasbotum Raetsheere.


{== afbeelding 	==} {>>afbeelding<<}
    

Die ghecroonde hoppe zijnde vanden druyuen cranc, 
Wapent haer met een adiant-tacxken groene: 
Sterct v so met leeringe t'seghen der begheerten dwanc, 
En benemt des wijns cracht mits soberheyt coene. 





{==20==} {>>pagina-aanduiding<<}

Emblema XVI. 
Sotheyt is alle dinck vvillen omvatten, oft grijpen.


{== afbeelding 	
ET TVTTO ABBRACCIO 
ET NVLLA STRINGO.==} {>>afbeelding<<}
    

De kinderen die de bobbelen inde locht 
Vliegende willen vanghen, doen al verloren pijn: 
Maer die diuersche consten, oft eeren onbedocht 
Navolcht, dunct my sotter dan de kinderen zijn. 



    
        
    

{==21==} {>>pagina-aanduiding<<}

Emblema XVII. 
Godloosheyt moetmen bedvvingen ende vvtroeyen.


Tot Iacobum Susium.


{== afbeelding 	==} {>>afbeelding<<}
    

Den voghel (vyant alder slanghen) is hier ghestelt 
Op eenen scepter, die op den rug eens Nylpeerts staet. 
Dats dat den scepter des gherechticheyts met gewelt 
De houerdighe godloosen temt en verslaet. 





{==22==} {>>pagina-aanduiding<<}

Emblema XVIII. 
Hoort vele, spreect vveynich.


{== afbeelding 	==} {>>afbeelding<<}
    

D'weselken onfangt deur haer oore haer vruchten, 
Diese namaels baert deur haren mont onsacht. 
Ontfangt oock soo metten ooren alle gheruchten, 
Maer spreect weynich t'ghene dat ghy eerst lang hebt bedacht. 




{==23==} {>>pagina-aanduiding<<}

Emblema XIX. 
Voorsienicheyt.


Tot Iacobum Endium.


{== afbeelding 	==} {>>afbeelding<<}
    

Den Lyntworm wetende van te voren wel 
Hoe verre hun strecken sullen des Nyls vloeden, 
Legt sijn eyeren op plaetsen vry van sulck ghequel, 
Ons leerende d'aenstaende quaet te verhoeden. 





{==24==} {>>pagina-aanduiding<<}

Emblema XX. 
Met vveynich te vreden, beter hopende.


{== afbeelding 	
DE QVESTO MI CONTENTO 
, ET MEGLIO SPERO~==} {>>afbeelding<<}
    

D'opene roosen den heesschen crekel alleene proeft, 
De gheslotene latende tot op een ander tijt: 
Soo ghebruyct de wijse dat hy heeft onbedroeft, 
En bereyt hem tot beter met ganscher vlijt. 



    
        
    

{==25==} {>>pagina-aanduiding<<}

Emblema XXI. 
Der gheleertheyts cieraet, is eendracht: en lof is haren loon.


Tot Ioannem Sambucum Pannonium.


{== afbeelding 	==} {>>afbeelding<<}
    

Een hert in haer clauwen dees cranen houwn siet, 
En eenen gouden rinck met hunnen becken tsamen: 
Glorie behoort den studien sonder flouwen yet, 
En liefde en vrede den eendrachtighen betamen. 





{==26==} {>>pagina-aanduiding<<}

Emblema XXII. 
Een vleyaert is der ghemeyner vveluaert schadelijck.


{== afbeelding 	==} {>>afbeelding<<}
    

Ghelijck den rasenden Leeu haest woort ghenesen, 
Ist dat hy een simme verslint, alsoomen schrijft: 
So verlost een Coninck sijn lant ghepresen, 
Van veel quaets, die den vleyaert wt sijnen houe drijft. 



    
        
     

{==27==} {>>pagina-aanduiding<<}

Emblema XXIII. 
Tis groote stouticheyt, Godlijcke dinghen nau ondersoecken.


Tot Cornelium Musium Delphum.


{== afbeelding 	==} {>>afbeelding<<}
    

Den dorst verslaet d'Egyptsche Palme onrijp geten, 
Rijp sijnde berooftse den mensch van tong' en verstant: 
Soo doet oock t'diep ondersoeck van Gods secreten, 
Maer wijs is hy die niet en ouertreedt den eersten rant. 





{==28==} {>>pagina-aanduiding<<}

Emblema XXIIII. 
Een maecht moet voor haer reynicheyt sorghen, ende een vrouvve voor haer huys.


{== afbeelding 	==} {>>afbeelding<<}
    

Den draeck moet hem hier onder Minerua boogen, 
En de sciltpadde treedt Venus onder haer voeten: 
Dats, dat een maecht altijts haer eere heeft voor ooghen, 
En dat de vrouwen in stilheyt t'huys bewaren moeten. 



    
        
    

{==29==} {>>pagina-aanduiding<<}

Emblema XXV. 
T'beelt eens Medecijns.


Totten seer experten Medecijn, M. Marten de Costere.


{== afbeelding 	==} {>>afbeelding<<}
    

Wie ist die hier dus sit metten Laurier ghecroont, 
En wat bediet den scepter, stock, draeck, haen, en hont? 
Dese regeert en gheneest de crancke onghehoont, 
Neerstich, getrou, eerweerdich, en wacker t'alder stont. 





{==30==} {>>pagina-aanduiding<<}

Emblema XXVI. 
D'onghestadicheyt der Fortuynen.


{== afbeelding 	==} {>>afbeelding<<}
    

De wanckelbaer Fortuyne, en can haer niet houwen 
Op een plaets, maer soect altijt een ander logijs: 
Dies hebben die van Smyrna dees goddin vol ontrouwen 
Sonder voeten en met vlogels, ghemaect propijs. 



    
        
    

{==31==} {>>pagina-aanduiding<<}

Emblema XXVII. 
Claerlijck salmen van God spreken, ende t'herte sal verborghen zijn.


Tot Ioannem Becanum Medecijn.


{== afbeelding 	==} {>>afbeelding<<}
    

Des Persbooms bladeren ghelijcken der tonghen, 
En sijn appelen hebben eens menschen herts fatsoen: 
De sprake, die t'hert bewijst, geuoelt onbedwonghen 
Van God, maer t'hert houwet secreet verborgen coen. 





{==32==} {>>pagina-aanduiding<<}

Emblema XXVIII. 
Eens Princens nederlaghe, verschilt veel van eens ghemeynen mans ongheluck.


{== afbeelding 	
VIVO CH'IO BASTA==} {>>afbeelding<<}
    

Hier staet den Eyckenboom seer vast sonder loof of blat. 
Die den Noordenwint heeft afgewaeyt t'elcken keere: 
Soo can een Prins, dyen Nemesis van lant en schat 
Berooft heeft, noch wel bewaren sijns stams eere. 




{==33==} {>>pagina-aanduiding<<}

Emblema XXIX. 
Een Priester moet cuysch ende vrij van herten zijn.


Tot Matthiam Herium.


{== afbeelding 	==} {>>afbeelding<<}
    

Waerom en wildy, o Priester, t'veyl niet aenruren? 
En waerom schoudy den gheknobbelden rinck? 
D'aenlockende Venus vliedt, Priester, t'allen uren, 
En houdt v hert vry en onschuldich van alle dinck. 





{==34==} {>>pagina-aanduiding<<}

Emblema XXX. 
Te spaey schoudt hy den last, dyen eens aenveerdt heeft.


{== afbeelding 	==} {>>afbeelding<<}
    

Te vergheefs wilt hem den stier ontslaen van t'stocs bedwanck 
Na dat hijt eens heeft aenden hals ghehadt, 
So weygert hy hem te spaey, die eens met sijnen danck 
Aenueert heeft t'houwelijc, oft dienst van eenige stadt. 




{==35==} {>>pagina-aanduiding<<}

Emblema XXXI. 
Weluaert ende verderffenisse comt al vvt eender fonteynen.


Tot Antonium Hofslach Aduocaet.


{== afbeelding 	==} {>>afbeelding<<}
    

Tniescruyt doot ons, en t'maect gheyten en voghels vet, 
T'vier doet ons leuen, daer oock haest veel goets deur verdwijnt: 
T'spreken maect eenen mensch van schult reyn oft besmet: 
Somtijts geneest medecijne, die dick swaerlick pijnt. 





{==36==} {>>pagina-aanduiding<<}

Emblema XXXII. 
Langsaemheyt sal rassicheyt, ende dese sal vvederom d'ander temperen ende matighen.


{== afbeelding 	==} {>>afbeelding<<}
    

Waerom toont ghy ons desen vlogel en sciltpadde toch, 
Hebbende eenen voet om hooch, en eenen op d'eerde? 
Maticht alle dinck, haesticheyt mits toeuen noch, 
En traecheyt met snelheyt mengende als d'expeerde. 




{==37==} {>>pagina-aanduiding<<}

Emblema XXXIII. 
T'misbruyck des goets.


{== afbeelding 	==} {>>afbeelding<<}
    

Op de bloeme daer de spinne wt suycht haer fenijn, 
Haelt het bieken sijnen honich met voorspoeden: 
Soo maeckt een woort, vre oft discoort, en de schrift diuijn 
Is een sweert den boosen, en eenen schilt den goeden. 




{==38==} {>>pagina-aanduiding<<}

Emblema XXXIIII. 
Den vvijn scherpt het verstant.


{== afbeelding 	==} {>>afbeelding<<}
    

Waerom hebdy ghy Borghers van Amycla stom, 
Den druyfdragenden Bacchum vloghels gegeuen? 
Bacchus verheft het verstant vander eerden alom, 
En voeret om hooch, als t'peert Pegasus sonder sneuen. 




{==39==} {>>pagina-aanduiding<<}

Emblema XXXV. 
Soect als ghy ionc sijt, ende gebruyct als ghy out sijt.


Tot Andream Osteruicum Splinters sone.


{== afbeelding 	==} {>>afbeelding<<}
    

Op d'een sijde staet hier een ionck man en aerbeydt, 
En op d'ander sijde is een out man gheseten 
Hebbende voor hem spijse en dranck planteyt: 
D'welck leert den ionghen winnen om in d'outheyt t'eten. 





{==40==} {>>pagina-aanduiding<<}

Emblema XXXVI. 
Venus macht.


{== afbeelding 	==} {>>afbeelding<<}
    

Wat bediet, o Venus, den hemel bouen v hooft? 
Dat my den God Jupiter oock onderdaen is. 
En d'oelsaet? ick stille die van sinnen schijnen berooft: 
En d'appels root? mijn wellust daer by verstaen is. 




{==41==} {>>pagina-aanduiding<<}

Emblema XXXVII. 
De deucht is svvaer, maer vruchtbaer.


Tot Hieronymum Tennerum des Conincs van Denemarcken Cancelier.


{== afbeelding 	==} {>>afbeelding<<}
    

Den Pijnappel, die Cybele toeghewijdt is, 
Houdt veel soete keernen in hem hert besloten: 
Hooghe wijsheyt met veel swaricheyts bevrijdt is: 
Maer oock is sy vol van soete vruchten gegoten. 





{==42==} {>>pagina-aanduiding<<}

Emblema XXXVIII. 
Een quaet vvijf.


{== afbeelding 	==} {>>afbeelding<<}
    

Als de serpentinne vierich ontsteken is, 
Vlietse met t'manneken, dyen sy t'hooft daer na afknaecht. 
T'selue aen een erch wijf dicwils ghebleken is, 
Die eerst vliet metten man, en na veruloect onuersaecht. 




{==43==} {>>pagina-aanduiding<<}

Emblema XXXIX. 
Die met een quaet oueruallen is: vreest noch een ergher.


{== afbeelding 	
IL MAL MI PREME ET MI SPAVENA IL PEGGIO==} {>>afbeelding<<}
    

T'duyfken sittende in een keuie gheuanghen, 
Vreest noch ghegrepen te worden vanden Arent fel. 
De benaude sorcht altijt een meerder verstranghen, 
Des hy sijn lijf en goet pijnt te bewaren wel. 




{==44==} {>>pagina-aanduiding<<}

Emblema XL. 
T'vier der liefden brant altijt.


{== afbeelding 	
ARDO DAPPRESSO ET DA LONGI MI STRVGGO==} {>>afbeelding<<}
    

Siet hoe dees toortse van haers selfs vier verbrant, 
En oock gesmolten wort vanden byliggende viere: 
So verdwijnt een liefhebber zijnde by sijn lief plaisant, 
Lijdende daer af zijnde niet min pijnen een fiere. 




{==45==} {>>pagina-aanduiding<<}

Emblema XLI. 
Bedvvingt v tonghe.


{== afbeelding 	==} {>>afbeelding<<}
    

Waerom bedecty, o Scytha, met uwer hant 
Vwen buyck, v schamelheyt, en lippen mede? 
Schoudt gulsicheyt en oncuysheyt aen elcken cant, 
En bedwingt v tonge, die oyt t'meeste quaet dede. 




{==46==} {>>pagina-aanduiding<<}

Emblema XLII. 
Godt suldy lief hebben en ontsien.


{== afbeelding 	==} {>>afbeelding<<}
    

Die van Memphis stelden voor haer tempels fier 
Het tweeformich Sphinx, leerende mits sulcke vonden 
Godt liefhebben, als zijnde den goeden goedertier, 
En wederom vreesen, als een straffer der sonden. 



    
        
    

{==47==} {>>pagina-aanduiding<<}

Emblema XLIII. 
Saechtmoedicheyt oft lanckmoedicheyt vervvint.


Tot Victorem Giselinum.


{== afbeelding 	==} {>>afbeelding<<}
    

De cracht des Noordenwints groote boomen velt, 
Waer teghen t'riet blijft staen, d'welck wijct aen alle sijen: 
Soo verwint de patientighe alle ghewelt. 
Doet oock soo, Victor met naem en daet t'allen tijen. 





{==48==} {>>pagina-aanduiding<<}

Emblema XLIIII. 
Den tvveevvech des deuchts ende der sonden.


{== afbeelding 	==} {>>afbeelding<<}
    

Twee wijfs seer diueers om Herculem strijden hier, 
Waer af d'eene schijnt gepalleert, en d'ander grof en rou: 
De deucht wilt dat hy haer volge sonder ntijden fier, 
En wellust hem geerne in haer sonden versmooren sou. 




{==49==} {>>pagina-aanduiding<<}

Emblema XLV. 
Godt haet onschamelheyt.


{== afbeelding 	==} {>>afbeelding<<}
    

Eenen hanick snel, eenen visch, en een Nylpeert wreet, 
Hoe comen dese hier dus by een gheraemt fijn? 
Dit gheeft ionck en oudt te kennen ghereet, 
Dat God haet die onbeschaemt zijn. 




{==50==} {>>pagina-aanduiding<<}

Emblema XLVI. 
Philosophie is een plaester der gramschappen.


{== afbeelding 	==} {>>afbeelding<<}
    

Gheen dinck ter werelt en vreest den leeu soo seere 
Als een tortse, die sijn felheyt doet verdwijnen. 
Soo sinct een wreet gemoet deur de brandende leere 
Der hemelscher wijsheyt, oft deur vreese der pijnen. 




{==51==} {>>pagina-aanduiding<<}

Emblema XLVII. 
Die vlucht en pijnen svvaer, doen my verdvvijnen claer.


{== afbeelding 	
DE DVOL MI STRVGGO, ET DI FVGGIR MI STANCO==} {>>afbeelding<<}
    

Waerom o hert, sijnde met eenen pijl deurschoten 
Steldy v dus snellijck aent loopen ghereet? 
Dits de conditie eens lief hebbers onuerdroten 
Die vliedende in sijn herte draecht een wonde wreet. 




{==52==} {>>pagina-aanduiding<<}

Emblema XLVIII. 
Een Prince en sal sijn ooren niemanden subiect maken.


{== afbeelding 	==} {>>afbeelding<<}
    

Die van Creten hadden Joui een beelt ghestelt 
Van coper seer hooch sonder opene oore: 
Leerende dat eenen Prince, die als een helt 
Regeert, betaemt vry te houden sijn ghehoore. 




{==53==} {>>pagina-aanduiding<<}

Emblema XLIX. 
Het torment der oprechter liefden.


{== afbeelding 	
COSI DE BEN AMAR PORTO TORMENTO==} {>>afbeelding<<}
    

Siet hoe dees vlieghe haer seluen brenghet ter doot, 
Vlieghende in een brandende keerse sonder mijen: 
Alsoo en vint een arm vrijer, die sijn liefde bloot 
Altijt nauolcht, niet dan dreck en lijen. 




{==54==} {>>pagina-aanduiding<<}

Emblema L. 
De deuchden eender huysvrouvven.


{== afbeelding 	==} {>>afbeelding<<}
    

Staende op een schiltpad, houdt dees in haer rechte hant 
Eenen sluetel, en met d'ander sluytse haren mont: 
Een vrou en sal niet gaen clappen aen elcken cant, 
Maer neerstich haer goet bewaren tot alder stont. 




{==55==} {>>pagina-aanduiding<<}

Emblema LI. 
Deucht en vvijct niet voor vier oft svveert.


{== afbeelding 	==} {>>afbeelding<<}
    

Een hellebaerde op d'een sijde, en een fackel die brant 
Op d'ander sijde, steken hier dweers deur desen rinck: 
D'welck bediet dat een stantuastich gemoet vailiant 
Verwint, en onueruaert versmaet alle dinck. 




{==56==} {>>pagina-aanduiding<<}

Emblema LII. 
Die tot eeren comen vvilt, die moet schouvven sijnen buyck, pluymen, en vrouvven.


{== afbeelding 	==} {>>afbeelding<<}
    

Waer loopty henene? en van wijen vliedy subijt, 
O loffelijcke fame? 
Ick verlaet die t'bed bemint en Venus altijt, 
En den buyck dient met blame. 




{==57==} {>>pagina-aanduiding<<}

Emblema LIII. 
De vvaerheyt vvort deur den tijt gheopenbaert, en deur tvvist en tvveedracht verduystert.


{== afbeelding 	==} {>>afbeelding<<}
    

O Saturne wat trecty int licht dees maghet naeckt, 
En waerom willen die wijfs met eerde stoppen den gracht? 
D'wtkijckende waerheydt, des tijts dochter onghelaeckt 
Willen twist, nijt, en achterclap, verduysteren met macht. 




{==58==} {>>pagina-aanduiding<<}

Emblema LIIII. 
Verderffelijcke tvveedracht.


{== afbeelding 	==} {>>afbeelding<<}
    

Dicordia hebbende een lancie bloedich, 
En thooft vol slangen, staet op eenen blaesbalck hier. 
Dats, datse de herten ontsteect tot crijch verwoedich, 
En dat een quade tonge veel ter doot brengt schier. 




{==59==} {>>pagina-aanduiding<<}

Emblema LV. 
Ongheueynsde ionste.


{== afbeelding 	==} {>>afbeelding<<}
    

Een vlieghe suycht niet dan etter wten seeren, 
Een bie wten bitteren tijmoes honich versaemt: 
Den gheleerden ongheueynsde ionste vol eeren, 
En den nijdighen lasteringhe betaemt. 




{==60==} {>>pagina-aanduiding<<}

Emblema LVI. 
Slauernije is een gheuankenisse des gheests.


{== afbeelding 	==} {>>afbeelding<<}
    

Den Nachtegael die ons den soeten Lenten melt 
Swijcht als hy in een gyoole ghesloten is: 
Dienstbaerheyt houdt den gheest geuangen met gewelt, 
Daer deur hem een slot voor den mont geschoten is. 




{==61==} {>>pagina-aanduiding<<}

Emblema LVII. 
Der rijcken grooten nae-sleyp van knapen.


{== afbeelding 	==} {>>afbeelding<<}
    

De Ripsen stekende t'hayr op met houerdije 
Cruypt langs der eerden met meer dan duysent voeten: 
Soo gaen dees Jonckers met haer handen int sije, 
Dyen veel knapen altijt nauolghen moeten. 



    
        
    

{==62==} {>>pagina-aanduiding<<}

Emblema LVIII. 
Gheduericheyt vervvint alle herdicheyt,


Tot Petrum Iunium mynen sone.


{== afbeelding 	==} {>>afbeelding<<}
    

Dry gulde heyblocks, een teecken des aerbeyts volherdich, 
Heuet t'huys van Susen machtich altijt gheeert: 
Ghestadighen aerbeyt, en neersticheyt veerdich 
Verwint ten lesten alle dinck hoe hert gheweert. 





{==63==} {>>pagina-aanduiding<<}

Een Epigramma tot desen propooste ghemaect by den Ouersetter, vvaeraf d'eerste letteren den name begrijpen.

N iemant en was oyt soo benaut op alle sijen, 
O ft hy en conste, na Ciceros belijen, 
S oo verre hy hem beghaf met ganscher vlijt, 
T ot dat hy bestont, ymmers wat by tijen 
R echten wt, en oock volbrenghen met iolijt. 
A lsoo dat Salustius vermaert breet en wijt, 
V Vel met recht geschreuen heeft, dat t'onrecht seere 
I eghelijck claecht ouer sijn Nature onbevrijt, 
N oemende die cort van leuen, cranck en teere. 
C ontrarie salmen bevinden mits goede leere, 
A ls datter niet beters en wordt bevonden bloot, 
M aer dat ons neersticheyt ghebreect veel meere, 
V Vaer deur wy van veel gebreken en sonden groot 
S ouden bevrijt worden binnen swerelts ronden cloot. 

Patiens terit omnia virtus.

FINIS.

{==64==} {>>pagina-aanduiding<<}




