
   
        
           
               Londinias
               Carel Vosmaer
           
           
               
                   Dit bestand biedt, behoudens een aantal hierna te noemen ingrepen, een diplomatische weergave van Londinias van Carel Vosmaer uit 1873.
               
               
                   
                       
                           p. 29: de kop ‘Nawoord’ is tussen vierkante haken toegevoegd.
                       
                   
               
           
           
           
               vosm001lond01_01
               DBNL-TEI 1
               
                   2016 dbnl
               
           
           
               
           
           
               
                   
                   exemplaar Koninklijke Bibliotheek Den Haag, signatuur: 3159 B 51, scans van Google Books
               
               Carel Vosmaer, Londinias. Martinus Nijhoff, Den Haag 1873
               
           
       
       
           
               Wijze van coderen: standaard
               
           
       
       
           
               Nederlands
           
       
       
           
               Londinias
               Carel Vosmaer
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               Londinias
               Carel Vosmaer
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               2016-09-21
               
                   HtV
               
               colofon toegevoegd
           
       
   
   
Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Carel Vosmaer, Londinias. Martinus Nijhoff, Den Haag 1873
 
Zie: https://www.dbnl.org/tekst/vosm001lond01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 





{==I==} {>>pagina-aanduiding<<}


{== afbeelding 
	
==} {>>afbeelding<<}
    

LONDINIAS
door
C. VOSMAER

{== afbeelding 
	
==} {>>afbeelding<<}
    

'S GRAVENHAGE
MARTINVS NYHOFF
1873.

{==II==} {>>pagina-aanduiding<<}


{==III==} {>>pagina-aanduiding<<}


{== afbeelding 
	
==} {>>afbeelding<<}
    


{==IV==} {>>pagina-aanduiding<<}





{==1==} {>>pagina-aanduiding<<}


{== afbeelding 
	
==} {>>afbeelding<<}
    


I.


Muze, bezing me den tocht van 't viertal mannen uit Neerland 
Over de schuimende zee, naar de rossenbedwingende Britten. 
Velerlei zeeën bevoeren ze, kenden al menige landstreek, 
Talen en zeden: Neaules en Porthmos, wijze verspreiders 

{==2==} {>>pagina-aanduiding<<}

Aller geleerdheid; verder Oïlmos, zeldzamen boekschat 
Zamelend; hen vergezelde de kunstdoorvorscher Aloopex. 
Zij nu den eerdienst trouw der beschavingkweekende Athena, 
Rustten zich uit tot den tocht op den landomspoelenden zeeplas, 
Tot waar 't Britland rijst uit de zee, 't groenheuvelig eiland. 
Dáar toch wilden zij offers en hulde vereeren den beelden, 
Die het museum veilig bewaart als het kostbare kleinood, 
Eenmaal 't Parthenon sierend en schoon afbeeldend Athena's 
Roemvollen zege en de reien der panathenaeïsche feesten. 
Die toch waren voorheen uit den tempel van Attika's hoofdplaats 
Medegebracht door de rossenbedwingende zonen van 't Britland, 
Stoute beploegers der zee, buitzoekend en schittrenden kunstpronk. 
Want zij offerden trouw aan den zeeënbeheerscher Poseidoon. 
Hem, die 't vurige paard met een slag des geweldigen drietands 
Schiep uit de rots, en aan wien ze 't bestuur van 't schip en het renpaard 
Dankten, beloonden ze 't best door den tempel te rooven zijn beeldwerk, 
't Eeuwiger eere gesteld den triomf van Athene op Poseidoon; 
Phidias' heerlijke kunst! - Ach! dikwijls schond de verwoesting 
't Marmeren huis van Athena, verbouwd tot christlijken tempel; 
Kerksche Sophia verving de olympische; - de attische godsmaagd 
Week voor de byzantijnsche, verbeeld in het bont mozaiekwerk. 
Daarna heerschte de Frank, straks woei er de vaan van San Marco; 
Eindelijk - wisslend zwaard en geloof! - werd de attische rotsburg 
Buit van Mohammed's kroost, en het Parthenon kerk van den Islam. 
Middelerwijl ontstak Europa tegen de Moslim 
Woedenden krijg, en de Turken verschansten den burg en den tempel. 
Hierheen richt zijn geschut Morosini, Venetië's veldheer; 

{==3==} {>>pagina-aanduiding<<}

Lang te vergeefs, tot Ares de stedenverwoester een luitnant, 
Jeugdigen Duitscher - en duitsche geleerdheid boet het vergrijp 
Offerend Hellas' goden esthetische boekhekatomben - 
Naderde in't kleed van een spie en verraderlijk zei: ‘In den tempel steeds, 
Borg men 't kruid, richt dáar een verderflijke bom die het aansteek'.’ 
't Schot trof juist en de kruidontploffing scheurde den tempel, 
Honderden mannen en vrouwen begravend in marmeren kunstpuin; 
Vrijdag, t'ende September van zestien zeven en tachtig. 
Lang noch bleven de grof mishandelde beelden des bouwvals 
Turkschen schutters ten spel, of vermaald als spijs van den kalkbak, 
Tot ze verweerd en verminkt, door den britschen gezant bij de Porte, 
Elgin, gered, nu worden vereerd in het British Museum. 






{==4==} {>>pagina-aanduiding<<}


{== afbeelding 
	
==} {>>afbeelding<<}
    


II.


Bulderend klonk, dat de zee opbruiste, de lach van Poseidoon, 
Toen daar 't beeldwerk lag, ontredderde blokken, een puinhoop! 
Spottend luidde zijn woord tot de godlijke Maagd Athenaia: 
‘Dáar dan ligt wat er rest van uw veel te verwaten gedenkpronk; 
't Beeldde u af in uw trots, toen ge Attika schonkt den olijfboom, 
Mij overwont en verdreeft uit mijn recht als Attika's schutsgod. 
IJdele waan! Reeds lang rust 't volk, u zoo lief, in den Hades. 
Rossenbedwingende Britten beroofden uw tempel, en 't sieraad... 
Schoon voorwaar is het wat er nu ligt! Als een oogst van het slagveld. 
Armloos, 't kleed in een flard, onthoofd of verminkt in het aanschijn; 
Smadelijk zijn ze u ten spot, en uw Byron schimpte over Elgin: 

{==5==} {>>pagina-aanduiding<<}

Neusloos zelf, zijn de beelden ook neusloos die hij te huis brengt!’ 
Toornig antwoordt Zeus' klaaroogige dochter Athena: 
‘Grof is uw woord, en het teekent den smaak van uw tranig gezelschap. 
Soms geeft landen en volken te zien geen fijner beschaving; 
Wijsheid voert ge op uw rug,..... maar, adelt den bok de tragedie 
Waar hij den naam voor gaf? Ha! zelf toch bracht ge dat beeldwerk 
Hier, en ge weet noch niet dat het buiten de grenzen van Hellas, 
Thans door de wereld mijn roem bazuint en den attischen kunstgeest, 
Dáarin 't eerst doorgrond in zijn glans en verheven beteeknis. 
Pelgrimsdoel zijn ze ieder die streeft naar hoogere wijding.’ 
Dus Athenaia, - de blos van den zeegod kleurde den avond. 






{==6==} {>>pagina-aanduiding<<}

III.


Vroolijk zaten op dek de batavische mannen. Het stoomschip 
Hupte bevallig op 't zachte gewiegel der golven; in d'oostwind 
Wapperden wimpel en doek; zóo zweeft op orchestrischen maatklank 
Lenig en slank de danseuse. - Okeanos, vriendlijke grijsaard, 
Slechtte de ruggen der golven; in 't ronde, in kudden of eenzaam, 
Dwaalden, de diepte alom ontstegen, de robben op 't zeevlak, 
Schuimende golfjes gelijk en ze brachten een bitteren zeereuk 
Mee uit de diepte; ze weiden, tot Helios 't zonnige vierspan 
Neerwaarts drijft in 't west; dan telt en verzamelt ze Proteus, 
Jaagt ze aan de kusten en legt zich er tusschen te ruste als een herder. 
‘Gunstige teekenen, sprak nu Oïlmos, de donkergelokte, 
Hebben de goden beschikt, ziet, rechts vliegt immer de zeemeeuw.’ 
‘Vuige belastring, schertste Neaules, beschreef ons de zeereis 
Vol van gevaren en krankte, de haringvijver hij brengt ons 
Rustig en snel naar het doel.’ En de oudheidkundige Porthmos 
Sprak de gevleugelde woorden: ‘We zijn ook vertrouwden van oudsher, 
Wij en de zee, ze herkent ons vast als de zonen der Janmaats, 
Landontwoekraars, zeetolgaarders, beschikkend het zeerecht, 
Veegend alom d'Oceaan met den bezembewimpelden masttop.’ 
Nauwelijks was het gezegd, of de vormenverwisslende Proteus 
Schudt zijnen baard en vermaant: ‘Overmoedigen, weest zoo brutaal 
Oude Okeanos is u een vriend, maar.... hoort u Poseidoon, 

{==7==} {>>pagina-aanduiding<<}

Jongere zeegod, - weinig vereert ge hem, - ducht zijne wraak dan, niet; 
Bitter vertoornde den god al uw hulde gewijd aan Athena!’ 
Aldus sprak hij; en zamelt de kudden en bergt ze voor stormweer. 
Zij nu, beefden van schrik, en ze namen wat dampende rumgrog, 
Eerst aan den zeegod plengend, te weren den dreigenden onspoed. 
Blonde Selene intusschen verrijst, haar zilveren weerschijn 
Trilt als een lichtzuil recht voor den boeg; daar blinkt ook de beerstar. 
Turend vindt door de tonnen de stuurman zekeren vaarweg; 
De ijzeren klepel bomt in den boei daar ginder aan stuurboord; 
't Sissende sein van den vuurpijl stijgt, - ginds fonkelt al Harwich! 
't Stoomschip tempert zijn gang, daar spiedend van boven de schipper 
Roept zijn bevelen, herhaald door het tweetal mannen aan 't stuurrad. 
't Machtig bewerktuigd schip volgt willig den sturenden vuistgreep, 
Dwars door de hoofden; de trossen bevestigen 't hijgende vaartuig, 
Tegen den steiger geleund, en verheugd ontscheept zich het viertal. 
Pijlsnel voeren de wegenbeheerschende zonen Hephaestos' 
Hen naar de machtige stad van de vorstlijke weduwe Nike. 





{==8==} {>>pagina-aanduiding<<}


{== afbeelding 
	
==} {>>afbeelding<<}
    


IV.


Hoeveel wonderen zagen ze, zwervend in 't prachtige London! 
Nu eens trokken ze, dapper den weg zich zoekend in 't warnet, 
Straten na straten ten ende; of voeren den brugrijken Theems op; 
Zagen de kostbare winkels, paleizen of glazen musea; 
Parken in 't midden der stad, waar wemelt de hoogere wereld, 
Hobblende ruiters, en lady's leunend in 't glanzende rijtuig; 
Poeder in 't haar en een roos in het knoopsgat sieren de voerlien. 
Elders het Huis van de gladiatoren, geglad met de staatskunst, 
Vellend elkaar om beurten in hoogen politischen woordkamp. 
Ook de fabriek van wetten, tot eigen gebruik en voor export. 
Ginds de abdij vol praalgrafpronk, naast preeken van ootmoed; 
't Gouden kroonsieraad voor vorstlijke hoofden en 't houtblok 
Om ze te hakken, de kroon blijft heilig bewaard in een glasschrijn; 

{==9==} {>>pagina-aanduiding<<}

Thackeray's snobs, Sam Weller, Tobias en godlijke Fallstaff, 
Hansom en omnibus, menschen van allerlei kleuren en kleeding 
Kruisten er, levende draden, geweven met koortsige snelheid, 
Drieërlei wereld door, - óp, bóven en ónder den stadsgrond; 
Ja, in de lucht zelfs wisselt gedachten 't elektrische draadwerk, 
Dat met zijn strepen de ruimte doorlijnt als een reuzig muziekblad. 
Steeds doorkruisten ze straten en pleinen, de vlugge Neaules 
Leidde ze snel vooraan; tot Helios zonk in de westkim. 
Dan zich reinigend, offren ze goden het beste van 't rundvee, 
Plengend gouden Oporto. Des avonds hoorden ze 't zangspel, 
Zagen een tooverballet waar honderden gratiën dansten, 
Kunstig gedost als kevers en andren weder als vlinders; 
‘Entomologische les,’ dus noemde 't Neaules, en Porthmos 
Merkt 't gaasvleugelig koor der libellula's op, en hij noemt ze 
‘Kostbre libellen, en danspamfletten, balletinkunablen, 
Vreugd voor den bibliomaan.’ Weer elders bezochten ze een lusthof, 
Waar in festoenen geslingerd het gaslicht bloeit en muziek kweelt; 
Tuinen der Hesperieden gewis in het Zalige Eiland, 
Waar Zeus Hera beminde en de Levensboom met de gouden 
Appelen wast, waar mild de ambrosia vloeit en de nektar. 
Doch als Nacht op de aarde de vochtige vleugelen uitspreidt, 
Keeren ze moe naar huis, zacht kust hen Slaap op het rustbed. 






{==10==} {>>pagina-aanduiding<<}

V.


Nauw daagt Eoos - vaak ook was het wat later in d'ochtend - 
Of weer tijgen ze voort met moed aan den verderen arbeid; 
Arbeid, want het is alles zoo groot, reusachtig en ver, hier, 
Dat zelfs 't eten en drinken, het zien en het slapen is arbeid. 
Plotsling echter verstomt het gedruisch, - met geslotene oogleen 
Staan na de huizen te droomen in ledige straten; de briefpost 
Meent, het is zonde des Zondags schriftelijk saam te verkeeren; 
Handel en nering slaapt, ook 't zielloos starende stoomtuig. 
Heilig heet zoo'n dag, - vol rust en genoegen den werkman, 
Maar in de hoogere kringen gewijd aan deftigen vormdienst. 
Wereldsche boeken, muziek en theater verbiedt hunne godheid. 
Deze bewoont ook eenzaam en eenig een ledigen hemel; 
Eenmaal schiep hij het alles en rustte van verderen arbeid; 
Wekelijks wijdt men aan hem dus heilge verveling en nietsdoen, 
Arbeid stakend, op zóo'n wijs, ook al om hooger belooning. 
Doch, 't is waar, hier bloeit het geloof in ontelbare veelheid: 
Sommigen eeren de goden van Sion, anderen Baäl, 
Dezen de goden van 't oude of het nieuwere Rome; den wijngod, 
Venus, Hermes, 't al der natuur; ja men vindt filosofen, 
Ongodisten, dewijl hun een richtige keuze te zwaar valt. 
Tusschen het aantal goon, die elk voor anderen valsch zijn. 
Eéne toch dienen zij allen, de trotsche Brittannia, de ega 

{==11==} {>>pagina-aanduiding<<}

Lief aan Poseidoon's hart; hun zoon is de stevige John Bull. 
Zondags echter is allen vergund, na 't eind van den kerkdienst, 
Weeldriger maal te gebruiken en kleurig gedost op zijn Zondags 
Vreugd te genieten op 't land; zoo deed ook 't reizende viertal, 
Oïlmos, donkergelokte, Neaules, ijlende snelvoet, 
Porthmos, de oudheidsvriend, en de kunstdoorvorschende Aloopex. 
Zij nu den walm van de stad ontvlucht, naar zuiveren luchtstroom 
Snakkend, kiezen den weg naar Hampton en 't heuvelig Richmond, 
Bloemige beemden, beschauwd door reuzigen eik en kastanje. 
Frisch is de Theems hier, jong, uitlokkend tot lustige speelvaart; 
Vlug in zijn wenden vervolgt hij de nimfen verscholen in de oevers, 
Kronkelend waait om het hoofd zijn haarband, blinkend als zilver. 
't Grasfluweel is bebloemd met groepen in bonte schakeering: 
Rustende ouderen hier, daar stoeiende kinderen; meisjes 
Jagend d'elastischen bal, tot de jongling 't meisje en den bal vangt 
Beide, en ze kust; ginds, liggende in 't gras om de landlijke luncheon, 
't Vroolijk gezelschap. - Zóo ook rustte in den lommer het viertal; 
Murray's Gids doorbladert de wijsheidkweekende Porthmos, 
Sina's sappige vrucht ontbolstert de vlugge Neaules, 
Bloemtjes verzamelt Aloopex, de kunstdoorvorscher, ter heugnis; 
Middelerwijl staart somber Oïlmos; donkeren haarbos 
Schuddend, zucht hij en spreekt de gevleugelde woorden: ‘O vrienden! 
Bitter wordt soms 't hart als 't rondom vreugd en geluk ziet, 
Daar we ons vreemden gevoelen in 't land van de rossenbedwingers. 
Nooit toch schenkt ons 't vreemde gewest wat het eigene huis biedt. 
Spijzen en drank zijn naar, rauw vleesch, ach! soep van een koestaart, - 

{==12==} {>>pagina-aanduiding<<}

't Schijnt ook 't beest spoelde even den staart maar af in den ketel - 
Wijnen vervalscht, en de koffie,... helaas! mij foltert het heimwee 
De eigene huisgoon weder te zien en de zorgende huisvrouw!’ 
Aldus sprak hij. Het hoofd in den mantel, verborg hij den traanvloed. 
Vroolijk en lachend gaf hem de vlugge Neaules ten antwoord: 
‘Weg dien somberen toon, vriend, weeg onze nooden zoo zwaar niet, 
Richten we naar 's lands wijs ons, het goede genietend in volheid; 
Snel is het heden en kwistig in weldaan, mits ge ze vastgrijpt.’ 
‘Mannen, gedenkt ook, sprak dan Aloopex, 't schoone dat pas ons 
Boeide in Hampton-court, Mantegna's prachtige schildring, 
Caesar's praaltocht, dát is een wonder, alleen wel de reis waard; 
Welk een verbazende kracht, elegantie en klassische hoogheid; 
Schoon is 't onder het schoonst wat ge ooit in 't leven te zien krijgt.’ 
Zoo nu bespraken ze saam wat de kunst en de schoone natuur bood; 
Bacchos offren ze dan van het rundvee 't beste, en het druifnat. 
Doch als Nacht op de aarde de vochtige vleugelen uitspreidt, 
Keeren ze moe naar huis, zacht kust hen Slaap op het rustbed. 





{==13==} {>>pagina-aanduiding<<}

VI.


Nauw rees Eos, de morgen, met fijn rooskleurige vingers, 
Of weer tijgen ze voort met moed aan den verderen arbeid. 
Boekmagazijnen nu vindt men in aantal, waar tot den zolder 
Duizenden deelen, het kroost van de persen der eeuwen, vergaard zijn: 
Atlas-mastodonten, gigantische folio-mammouths, 
Tijgergevlekte geribde oktavo's, herkauwende kwarto's, 
Inkunabel-fossielen, onvindbare wandlende bladen, 
Efemerieden, - dit alles doorzochten de bibliofielen, - 
Zeldzame prenten en Elzevier-drukken, en wondren der bindkunst; 
Die had de hand van den binder in 't fijne francijn of marokko 
Keurig gekleed en geprent met kunstige goudene stempels. 
Ladders beklommen ze hoog, en wroetten in 't stof van het pakhuis. 
Wedstrijd was 't daar vaak wie het schoonst ontdekte, 't uniekste, 
Nu eenen band van Capé of een deel van ‘Grolier en zijn vrienden’, 
Dan een gewrocht van Derôme, en het deed er niet toe wat in 't boek stond, 
Mits Pasdeloup of Duru het de gratie verleende en de wijding. 
Vurig beminden zij ook gebrocheerd en noch maagdelijk drukwerk, 
Nooit door 't mes van den binder geraakt en met breeden papierrand. 
Vóor zich staarden ze somber, benijdende hem die een buit ving, 
Droefheid voedde het hart, tot Athena dan weder den zoen trof, 
Samen verblijdden ze zich in den vond nu en juichten elkaar toe. 
Toen brak 't uur aan dat ze te zamen zich voegden ter beevaart 

{==14==} {>>pagina-aanduiding<<}

Naar Athenaia's tempel. In d'ochtend namen ze een tweetal 
Hansoms - dus naar den vinder genoemd -; een gemaklijken zetel 
Bouwde er de wagenaar in en een porte-brisée aan de voorzij; 
Raderen maakte hij, twee, zeer groot, veelspakig en wieksnel. 
't Alles vernissend, sierde hij 't fijn met een bies om den wielrand, 
Ook om de stralende spaken, die bliksemend glanzen in 't zonlicht. 
Vóor is het uitzicht vrij, want van achteren, hoog op zijn zetel 
Stuurt met de lederen teugels de drijver het ros met gewisheid. 
Ieder besteeg nu den wagen; de drijver, een bloem in het knoopsgat, 
Zwaaide de zweep, ‘all right’, 't ros schudde den kop en verhief zich 
Recht in het tuig, dan stoof het vooruit; schel ratelde 't wielpaar. 
Krachtig draafden ze, de een nu vóor dan de ander; behendig 
Meden de drijvers de hoeken en kortten de teugels of vierden. 
Plotsling hielden ze stil in een chaos, karren en rijtuig 
Warden te zaam, luid schreeuwden de voerlien, - zóo, als de kindren 
Spelen het paardspel saam, tot de touwen verward in de knoop zijn; 
Hoort, ze verwijten 't elkaar en ze krieuwen, tot helpend de moeder 
Komt en de twisters scheidt en de touwen met moeite uit de war haalt, - 
Zoo ook schreeuwt men en tiert, tot op eens een gehelmde policeman 
Springt in 't gewoel; éen wenk, en hij temt ze en gebiedt hun de richting. 
Snel dan schieten ze voort en bereiken het huis van Athena. 





{==15==} {>>pagina-aanduiding<<}


{== afbeelding 
	
==} {>>afbeelding<<}
    


VII.


't Breede berookte gebouw heft hoog op ionischen zuilgang 
't Hoekige veld van den gevel, met 's menschen beschaving in beeldspraak. 
Voor in de hal stroomt water in heldere bekkens en drinkschaal; 
Eerst dus wieschen ze zuiver de handen en plengden der godheid, 
Daarop traden ze binnen den tempel. Hier nu vertoont zich 
Gransch de ontwikkeling, 't zij van het menschdom, 't zij van den aardbol; 
Ook uit den voortijd, toen de gigantische herten en mammouths 
De aarde bewoonden, de mensch noch nauwelijks leefde in den oerstaat, 

{==16==} {>>pagina-aanduiding<<}

Toen hij de gaaf van te kwispelstaarten noch had als hij blij was, 
Tot uit den vierhand straks zich vormde de darwinsche tweehand; 
Wapens, gereedschap, eerst uit den steentijd, 't brons, en het aardwerk; 
Later Egypte's kolossen; assyrische beelden met wigschrift...... 
Plotsling staan ze in de hal die Athena's beelden gewijd is; 
Heilige trilling grijpt ze in 't hart, - dáar ligt dan de beeldschat, 
Schoon en verminkt als de blaaren der roos verstrooid door den moedwil. 
Toen ontvlamde Aloopex en sprak de gevleugelde woorden: 
‘Zoo dan zijn we aan 't doel en beschouwt ge het hoogste der beeldkunst; 
Ziet, het is nu niet het nieuwe gewaad, als men placht in Athene, 
Dat we de schutsmaagd brengen - men kleedt thans eerder de goon uit - 
Maar eene hulde aan haar in het kunstwerk dat ze bezield heeft. 
Als zich de geest allengs, overweldigd eerst van den aanblik, 
Weder te zaam vat, komt, dan beschouwen we 't alles behoorlijk: 
Eerst de gebeitelde platen, die rondom boven de zuilreeks 
Prijkten, Hellenen in strijd met de woeste Kentauren, een worstling 
Als Athenaia zelf met de stoute Giganten, en Hellas 
Eenmaal streed met de Perzen; beschavings zege op de ruwheid. 
Heerlijker zijn de reliefs die een band van honderden meters 
Vormend, den optocht toonen der panathenaeische feesten, 
Als ze met zangen en offers Athena brengen den peplos, 
't Nieuwe gewaad door de attische vrouwen geweven. Den optocht 
Openen ruiters; voort in galop rijdt wie er gereed is; 
Anderen leggen de paarden het hoofdstel aan, of den mantel 
Slaan ze zich over de schouders en binden het haar of den schoenriem; 

{==17==} {>>pagina-aanduiding<<}

Vlug dan bestijgen ze 't ros en ze spoeden zich mee in galop voort, 
Streelen de manen en nopen het ros met de hand of den hieldruk. 
Breede gelederen vormen ze; ginds feestwagens, en grijsaards 
Deftig en schoon; dan de koeien bestemd voor offers en 't wolvee; 
Mannen den wijnkruik dragend, en spelers op fluiten en cythers. 
Weer vierspannige wagens, en nochmaals breede geleedren 
Ruiters, vrij op het paard en te zaam in de schoonste beweging; 
Welke gestalten! bevallig om strijd, in den glans hunner jongheid; 
Golvend hupplen de paarden, we hooren ze brieschen en trapplen, 
Trotsch op de ruiters schudden ze 't hoofd hoog, 't opene neusgat 
Snuift en ze tripplen van vuur op den slanken elastischen enkel. 
Ziet, hier volgen de meisjes met kannen en schalen en reukwerk, 
Eindelijk 't kleed der godin, en ginder zitten de goden.’ 
Aldus sprak hij en allen bewonderden 't hemelsche kunstwerk, 
't Breede begrip en den smaak, zoo edel en tevens natuurlijk; 
't Zacht relief, slechts weinig verheven, is kantig aan d'omtrek, 
Zeldzame fijnheid geeft dit en licht aan de volle groepeering. 
‘Vreemd! sprak Porthmos, zulke modellen te hebben en zoo veel 
Leelijke beelden te maken als hier op de straten te zien zijn. 
Ziet eens Havelock, Peel en die Nelson! en d'ijzeren hertog!’ 
‘'t Ligt in den smaak, zei Oïlmos, die tusschen het grillige grove 
Zweeft en gezochte verfijning; er faalt artistieke volmaaktheid.’ 
‘Stil! zei Aloopex, vergeet ge dan Albert's prachtig gedenkstuk, 
Rijk door beelden en bouw? Thans trekken ze nut uit het voorbeeld.’ 
‘Toch iets weeks en te glads in de beelden, zoo ver van de kloekheid, 
't Forsche en 't fijne te zaam, die hier als een wonder vereend zijn, 
Kwelling en lust te gelijk voor den nieuweren kunstenaar; ziet nu 

{==18==} {>>pagina-aanduiding<<}

Wat van de groepen der gevels ons rest, en verklare 't Aloopex.’ - 
‘Weer Athenaia's roem, - in het westfront zag men Poseidoon, 
Als hij de zoutbron sloeg uit den rotsgrond, doch Athenaia 
Schiep den olijfboom, won er den wedstrijd mee en den voorrang. 
Hier werd 't meeste verwoest; daar ligt noch de schoone Kephissos; 
Hoofdloos lijf, maar vleesch is het steen, en de marmeren borst aamt; 
't Is de natuur, maar 't hoogste wat ooit de natuur aan het licht bracht. 
Dan de verminkte gestalten, Asklepios en Hygieia; 
Poseidaon's torso en Amphitrite, en d'Ilyssos.’ 
‘Ook bij de godheen heerscht vooruitgang, zeide Neaules, 
Leelijke monsters eerst, en hier... wat prachtige schepsels! 
Wat ze zoo schoon deed worden, is zeker olympische teelkeus.’ 
‘Ginds werd, zei toen Porthmos, Athena's geboorte verzinlijkt, 
Daar ze uit 's Vaders hoofd ontsprong in de volle bewaapning; 
Deze geëmancipeerde gebruikte geen moeder; een blauwkous 
Zou men ze thans ook noemen, - een meisje patroon der geleerdheid!’ 
‘Toch is dit alles een epos in marmer ter eer van die godsmaagd, 
Sprak dan Aloopex; de oostlijke gevel bewaarde het tweetal 
Paarden des zongods, snuivend verheft zich de kop uit den golfrand; 
Liggenden Theseus, Kora, Demeter, den romp van Prometheus, 
Iris, gevleugelde bode, en Nike, zoo forsch van beweging; 
Kekrops' dochteren, schoon is het kleed dat de breede gestalten 
Plooit met een fijnheid, 't zachtste gewaad eer schijnend dan marmer. 
Dan in den hoek ginds 't paard van Selene's dalende vierspan, 
't Nachtelijk duister verzinkt bij Athena's geboorte en de zon rijst. 
Mannen, het faalt me aan woorden, verstommend staart de bewondring!’ 

{==19==} {>>pagina-aanduiding<<}

‘Nochtans blijft er ons veel onkenbaar, veel is onzeker,’ 
Sprak dan Oïlmos; ‘de dochters van Kekrops noemt ge het drietal 
Zittende vrouwen, me dunkt, 't zijn Parken, of Moiren misschien wel. 
Theseus? neen, het is eer Dionusos, de huid van den panter 
Duidt het wel aan, en de hand droeg zeker een staf of een thyrsos.’ - 
‘Geen Dionusos kan er ge....’ ‘Komt,’ viel toen in de rede 
Porthmos, ‘ziet eens hier, aan den groep van Demeter en Kora, 
't Achtergedeelte des zetels vertoont noch grieksche karakters, 
't Inschrift duidt op den naam van Phidias; van 't “EPOIESE” 
Staat er de P noch...’ ‘Gansch ongewoon, 't kan zeker geen P zijn...’ 
‘Och! Een begoochling,’ zeide Neaules, ‘dat schrift is een droombeeld, 
Haksels zijn het in 't marmer en meer niet!’ - Levendig streed men, 
Toen in hun midden op eens Athena verscheen, de gelijknis 
Had ze van eene der maagden van 't land, klaaroogig en krachtvol, 
Rijzig, het goudblond haar kroont fier het gelaat als een helmbos. 
't Aanschijn lijkt het ivoor, dat de karische vrouw met het purper 
Opkleurt; 't fijne gebloemde gewaad, dat de sierlijke schouders 
Dekt, zwelt breeder op zij en van achter in kunstigen plooigroep, 
Dalend van onderen eng tot den voet en het teekent den rythmus 
Schoon van de lichaamslijnen. Ze zagen haar aan met bewondring. 
Argloos scheen zij een meisje, daar bezig een studie te teeknen. 
‘Staak 't onvruchtbaar twisten, o vreemden,’ begon ze, ‘wat zoekt gij? 
Schoonheid? laat dan het kloven van archaeologische haren 
Anderen; 't kunstwerk leeren wij enkel verklaren uit kunstgeest.’ 
‘Wapen Martijn!’ was Oïlmos' roep tot Neaules, gebijnaamd 
Dus naar Maerlant's helden; hij schudde den donkeren haarlok, 
't Oogglas plaatsend waar bij den neus de gevleugelde wenkbrauw 

{==20==} {>>pagina-aanduiding<<}

Fronsend saam is vereend; ‘in trouwe dat is er een schoon kind! 
Glanzend en zacht als een band van Capé! Mag 'k zeggen: I love you?’ 
‘Stil!’ zei Martijn, ‘wees niet zoo shocking. Godlijke jonkvrouw, 
Zoo toch schijnt ge, een Athene gelijkend in schoon en geleerdheid, 
Kunstrijk blijkt ook uw hand als de hare...’ - ‘Hm!’ fluisterde Porthmos, 
‘Wees op uw hoede; is 't soms een hetaere...’ Martijn riep: ‘Zwijg toch! 
Goelijke jonkvrouw, spreek en verklaar ons, veel is er raadslig, 
Vruchtloos zoeken we zin en beteekenis hier van die schoenzool, 
Al wat er bleef van een goddelijk beeld; zeg, was 't van Athena?’ 
‘Dát,’ zei 't meisje, terwijl uit den kleedzoom 't voetje vooruit treedt, 
Vlug als een hinde die springt uit het bosch, en ze glanst in het zonlicht 
Krachtig en slank, zóo springt het vooruit en het stampt op den bodem, - 
‘Dát,’ zei 't meisje, ‘dat vraagt gij het best aan een archaeoloog, want 
Meer te doorgronden vergunde aan dezen de delfische godheid 
Dan Athenaia zelve bekend is; ze zullen u 't plan der 
Nevelenkoekkoekstad wel teeknen van 't attische blijspel; 
Zelfs uit den scherf van een vinger herstellen ze gansch eene beeldgroep, 
Kunstig de deelen verbindend met lijm van verbrokkelde teksten.’ 
‘Zacht wat! meisjeskritiek’ riep Porthmos, ‘is soms wel wat doorslaand...’ 
‘Doorslaand?’ zei ze, ‘Het sterkste bewijs juist noemen ze doorslaand.’ 
‘Nu, te volstrekt dan; 't vernuft der geleerden verdient onzen eerbied...’ 

{==21==} {>>pagina-aanduiding<<}

‘Eerbied, goed, maar de kunst... aesthetiesch, archaeologiesch 
Leert ge ze nooit doorgronden, beschouw ze in den geest die ze voortbracht; 
Dichters en kunstnaars scheppen bezielend, en niet door ontleding. 
Geen filoloog ontsluit u 't begrip en genot van het dichtwerk; 
De oudheidanatomie toont enkel het doode, het schoone is 
Levend, men grijpt het alleen door den gloed van gevoel en verbeelding.’ 
‘Nu,’ zei lachend Neaules, ‘het schoone is toch óok maar een raadsel, 
Kent ge het woord dier Sfinx, Aloopex?’ Deze hernam dan: 
‘'t Schoone is een oerfaenomeen, zich veel geschakeerd in verschijnslen 
Ons openbarend; de hoogste potenz van het samenversmeltend 
Eindig-oneindige; - wilt ge het duidlijker, 't heft het kontrast op 
Tusschen den geest in deszelfe absolute bestaan en natuur als 
Wereld der zinnen; de idee en het wezen vereenigd, identiesch, 
Dus in zijn vormvolkomen gedaante ook 't ware, en zoo sprak reeds 
Godlijke Plato: het schoone is de schittrende glans van de waarheid...’ 
‘Godlijke Plato, spreek me van hém niet,’ lachte de jonkvrouw, 
‘'t Was een sofist, die de mythen modernizeerde tot zinbeeld. 
Dichter en gloedvol, maar in de beeldende kunsten een vreemdling. 
Nooit ook schreef hij de spreuk, die ge meedeelt; ieder herhaalt die 
D'andere na, geen vond ze bij hem.’ - ‘Het beroemde gezegde, 
Wie dan heeft het gesproken?’ - ‘Vermoedelijk,’ zei ze, ‘Ficinus, 
Nieuwere platonist, wiens woorden men leende den meester; 
Schoonheid noemt hij den glans dien 't licht van het goede terugstraalt.’ 
Zij nu verbaasden zich zeer en ze spraken de woorden al fluistrend: 

{==22==} {>>pagina-aanduiding<<}

‘Wie toch mag ze wel zijn?’ - ‘Eene schrijfster?’ - ‘Ik zie aan de vingers, 
Blank, met de nagels, roze en als schelpjens, nergens een inktvlak.’ 
‘'t Moet wel een schrijfster wezen, wie anders zou er zoo driest zijn.’ 
‘Driest? foei!’ zeide Aloopex, ‘want menige leest ons de lesse, 
Ons, in de school gedresseerd, overwint haar takt en natuur vaak.’ 
‘Nu!’ zoo meende Neaules, ‘'t is zeker dat Plato gelijk had, 
Zeggende: ‘'t schoone is moeilijk.’ - ‘ Het schoone is een wisslende Proteus....’ 
‘'t Schoone is... schoon,’ zei de ander. - De laatste: ‘Het schoone is..... een jonkvrouw!’ 
‘Amen!’ zeide het meisje, ‘ziedaar de verstandigste stelling.’ 
 
Zóo door de godlijke maagd onderricht, aanschouwden zij 't beeldwerk 
Lang noch; eindelijk scheidden ze, al omziend steeds bij het heengaan. 
Ook naar de jonkvrouw zagen zij om. Reeds is ze in de voorhal, 
Zweeft van den trap en, den wagen bestijgend, grijpt ze de teugels. 
Grinds, als een glanzende wolk, ontsnelt ze in den blinkenden wagen. 
Zij nu herkenden Athena de godlijke, en staarden met eerbied. 
‘Dat's geen gangbare munt, hei, ho!’ schold schreeuwend de straatknaap, 
Dien ze voor 't houden der rossen een munt had gegeven in 't heengaan. 
Gretig verruilden de vrienden wat bruikbarer geld voor het kleinood; 
Attische munt was 't, dragend het hoofd van de Maagd Athenaia. 
Dankbaar loofden ze haar en verbonden zich plechtig, als eerstling 
't Muntstuk t'huis te vereeren 't museum, dat - mocht het gebeuren! - 

{==23==} {>>pagina-aanduiding<<}

Eens zou rijzen, gewijd aan Hellas' godlijke beeldkunst. 
Vroolijk gebruikten ze 't maal dan en plengden ter eer van Athena. 
Doch als de Nacht op de aarde de vochtige vleugelen uitspreidt, 
Keeren ze moe naar huis, zacht kust hen de Slaap op het rustbed. 



{== afbeelding 
	
==} {>>afbeelding<<}
    





{==24==} {>>pagina-aanduiding<<}

VIII.


Eos in 't gele gewaad, met de roosroodkleurige vingren, 
Daagt voor het laatste den vrienden in 't paardraskweekende Britland. 
Hun nu vervuld van genot en verrijkt met een zeldzamen boekschat, 
Brandde het hart in de borst hun land en de lieflijke haardstee 
Weder te zien en het spelende kind en het dierst aan hun harten. 
Als ze bewondrend veel noch hadden beschouwd en het gastrecht 
Hadden genoten van velen, voor altijd lieflijke heugnis, - 
Loodzwaar weegt toch de schoen bij het scheiden, al jaagt ook de voet weer 
Smachtend huiswaarts, - snoerden ze snel tot de reize den bundel. 
Pijlsnel stoomden ze boven de raatlende stad en den Theemsstroom, 
Tusschen de schoorsteenbosschen en daken, tot, ver in een nevel, 
Zwijmde 't onmeetbare Londen. Het puntig gesnavelde stoomschip 
Ligt al gereed; als het trapplende ros, dat getuigd is ten wedstrijd, 
't Schudt zijnen golvenden staart en het trilt van begeerte de spierkracht 
Straks onbedwongen te toonen, - zoo hijgt in de flanken des stoomers 
De aam en de lust om het golvengeklots te doorworstlen; de seinfluit 
Snerpt, los gooit men de kabels, en, tegengehouden in d'aanvang, 
Schiet hij allengs vooruit; diep groeft hij in d'openen zeeplas 
't Schuimende spoor. - Reeds dreef aan de kimmen zijn schitterend vierspan 
Helios neerwaarts; Nacht met de donkere vleugels beschaduwt 

{==25==} {>>pagina-aanduiding<<}

Hemel en zee; geen ster blinkt, de éenige ster is het lichtsein 
Vóor in den mast; - op het dek is het stil, en een enkele slechts waagt 
Boven te bijven; verscherpt zijn de oogen van schipper en stuurman; 
't Roer eischt dubbele kracht, want hoog gaan tuimlend de zeeën. 
Gram was Poseidoon, zinnend op wraak en hij loeide tot Iris: 
‘IJl tot de stormende winden, die slapen in 't huis van Zephiros, 
Open de deuren en heet ze de wolken onstuimig te zweepen, 
Fel te doorwoelen den vloed; want thans ontkomen zij wis niet, 
Zij die me tergden, die vrienden Athena's; ze boeten hun eerdienst; 
T'huis keer' geen, om er stout op Athena's triomfen te pochen.’ 
Iris, gevleugelde bode, gehoorzaamt, ijlt tot de winden. 
Dezen nu lagen in 't huis van Zephiros; er bromde hun adem 
Ook in den slaap. Wild schrikken ze wakker, nu Iris ze toespreekt: 
‘Op, op! stormende winden, Poseidoon heet u te zweepen 
Donkere wolken en fel te doorwoelen den vloed, - dat ze thans niet 
Weer ontkomen, de vrienden Athena's, tergend Poseidoon; 
T'huis keer' geen, om er stout op Athena's triomfen te pochen!’ 
Toen ontsprongen ze driftig de deur en den marmeren drempel, 
Tuimelend over elkaar; fel geeslen ze 't zwerk en verwildren 
Gansch d'oceaan, golfklotsend, tot wisslende bergen en afgrond. 
't Was er een woeling, als keerde natuur tot den vroegeren tijd weer, 
Toen uit den somberen schoot van den Chaos het Duister verlost werd. 
Woest is de nacht, als gene, toen Oeranos wild voor het eerste 
Gea kustte, en de forsche Titanen, het schepsel der oerkracht, 
Sproten als eerste geboort uit die kussenstormende omhelzing. 
 
Toch ontwringt zich het schip aan den honderdarmigen stormreus. 

{==26==} {>>pagina-aanduiding<<}

Tot Posedaon 't span zwartmanige rossen vooruit zweept. 
Zóo, wanneer in den nacht, het in ijzer gepantserde stoomschip 
't Rankere barkschip wreed overzeilt, dat het trillende zeildoek 
Stort met het klettrende tuig over boord, als de vrouwen en jongren 
Redding zoeken in 't sloepje en het schip met de jamrende manschap 
Zinkt, en des morgens ziet men alleen noch een hellenden masttop, - 
Zóo vaart, schuimend, dwars in den boeg hun de dondrende zeegod. 
De armen hieven ze omhoog tot Athena, en jammerden luidkeels: 
‘Red ons, machtige dochter Kronion's, geef ons de wraak niet 
Prijs van Poseidoon, gram om de hulde aan u en de beelden 
Waar ge eens onder vertoefdet, dezelfde voorheen door den rookwalm, 
Uw brandoffers ontstegen, en eens door den adem der hymnen 
Zacht omzweefd, - dat boeten we nu met het bloeiende leven!’ 
Nauwlijks hoort hen Zeus' klaaroogige dochter Athena, 
Of vlug daalt ze ter neer; om de borst ruischt schitterend de aegis, 
't Pantser van onweerswolken omzwierd van het slingrende weerlicht. 
Toornige woorden spreekt ze, de heerlijke dochter Kronion's, 
Snel tot den heerscher der zee, en ze fronst de ambrosische wenkbrauw: 
‘Vreeslijke, welk eene woede verdwaast u, mannen verdelgend, 
Mijne geliefden, getrouw toch dienen ze mij, en ik zweer u, 
Schrikkelijkste eed, bij den Styx, zoo ge dezen verderft en niet vrij laat, 
Dol te verstouten den geest van Brittannia's zonen, u dierbaar, 
Dat ze een heel d'oceaan droogmakende limited maatschap 
Stichten; de Olympiers spotten met u dan als zeeloos zeegod, 
Eindelijk zijt ge te kijk als een kindsch invalide te Greenwich!’ 
Aldus toornde Athena; dan 't oog en de hand van den stuurman 
Richtend, dwingt ze het schip, dat het zijlings wendt van den zeegod. 

{==27==} {>>pagina-aanduiding<<}

Snel doorklieft het den vloed, die bruist om de donkere boorden. 
't Machtige woord van de dochter Kronion's verplette Poseidoon. 
Brommend spreekt hij: ‘Gre zijt in uw haat en uw liefde wel schriklijk; 
Zij dan het twisten gestaakt, en we sluiten te zamen een vreebond. 
Ditmaal laat ik ze vrij. Maar, gij nu, bewaart mijne woorden: 
Brengt mij rijkelijk offers van runderen, donker van huidhaar, 
Schenkt niet enkel uw gave aan de wijsheidkweekende Athena, 
Pocht op uw vroegere helden ter zee niet, volgt ze met daden, 
Nieuwere banen alom ontsluitend in iedere wereld!’ 
Dus Posedaon, terwijl hij ten afscheid 't schip met den drietand 
Slingerend over de baar heenwerpt. In de stillere kustzee 
Spoedt het nu voort; weg krimpen de stormen, uit donkeren wolkgroep 
Daagt weer 't reddende licht; reeds groenen en rijzen uit 't zeevlak 
Neerland's kusten, als wier ginds drijvende laag op het water. 
Rustig glijdt dan het schip de rivier op, en veilig ter haven. 
 
Zij nu offerden 't eerst aan Athena, de heerlijke schutsmaagd. 
Dankbaar wijdden ze dan in de kunsthal, die er tot haar eer 
Eenmaal rijze, als een eerstlingsgave het attische muntstuk. 
Daar ook wijdt u, o Muze, de dankbare dichter zijn veder. 



{== afbeelding 
	
==} {>>afbeelding<<}
    


{==28==} {>>pagina-aanduiding<<}




{==29==} {>>pagina-aanduiding<<}

[Nawoord]

Een epos zonder kommentaren en noten is, evenals een statige beukstam zonder ingesneden letters en namen, alleen denkbaar buiten het bereik der menschen. Daar zijn er die liever onder het loof zitten te luisteren naar 't geheimzinnig geklap der bladeren; maar anderen hebben behoefte de merken, van wat zij op- en aanmerkten, in den stam te snijden en velen lezen die gaarne. Daarom volgen hier dan ook eenige opmerkingen, die wel is waar den bast schenden, maar toch gewenscht schijnen.
In het algemeen houd ik niet van noten, en de velen die er gemaakt zouden kunnen worden laat ik dus liever over aan de varii van 't nageslacht, die er hunne kennis en scherpzinnigheid in zullen willen ten toon spreiden.
Het zal onder de latere kommentatoren niet onopgemerkt blijven, dat zij hier een verren naklank van homeriesch-epische poëzie hooren. In den strijd, of deze tot de school van Nonnus, Quintus, Kolluthus, dan wel tot de apokriefe epos-litteratuur behoort, durf ik mij nu niet mengen.

{==30==} {>>pagina-aanduiding<<}

Sommigen van die kommentatoren zullen eene historische verklaring geven, en uitvinden wie de helden dezer Odussee zijn. Zij zullen ook aanteekenen, dat Duru en Capé, Pasdeloup en Derôme beroemde binders zijn, die de artistieke boekbanden maakten, door de bibliofielen zoo gretig gezocht; dat Grolierii et amicorum de spreuk was, die de exemplaren van dezen grooten boekvriend zoo mild, als aan hem en zijne vrienden toebehoorende, kenschetste. Ja, de realistische smaak zal zoo ver gaan van te willen betoogen, dat de ambrosia hier een mutton chop en de nektar de tranen der weduwe Cliquot beteekenen. Een navorscher zou fortuin kunnen maken met de ontdekking, dat de vorstlijke weduwe Nike Queen Victoria kan zijn, waarmede tevens ongeveer de jaren worden aangewezen in welke dit gedicht met vrij veel waarschijnlijkheid moet gerekend worden geschreven te zijn. Doch er zullen ook vorschers komen, die eene mythische verklaring met kracht verdedigen, totdat zij zich verder splitsen in hen die eene euhemeristische, en anderen die eene symbolische uitlegging voorstaan. Dan zou de uitkomst zijn, dat de twist tusschen Athena en Poseidoon een strijd was tusschen ondernemende praktijk en aesthetische beschouwing; of dat het geheel alweder niets anders is als een nieuw voorbeeld van de overal zich openbarende zonnemythe. Misschien zelfs, wanneer de filosofie van het onbewuste hare veroveringen verder heeft uitgestrekt......
Maar ik ga hierin niet verder; alleen zij noch aangestipt, dat de illustraties een nieuw veld in de kunst openen. In hoever zij aan reeds opgegravene of noch op te graven beschilderde grieksche vazen ontleend zijn, is ook al een punt het onderzoek waard. De

{==31==} {>>pagina-aanduiding<<}
kenner zal intusschen reeds nu het onderscheid van stijl kruinen opmerken. Sommigen behooren tot den archaistischen stijl, die in zijn naieveteit soms een zweem heeft van dat wat de lateren karikatuur gelieven te noemen. Anderen behooren tot den schoonen stijl. In ieder geval is er de overeenkomst van antiek en modern weer zeer opmerkelijk.
Zelden heeft een tempel en zijne beelden zoovele lotgevallen beleefd als over het Parthenon heenstormden. Gesticht door Perikles, gebouwd door Iktinos, met beelden versierd door Phidias en de onder hem werkende kunstenaars, wier verschillende uitvoering in de metopen en reliefs van den fries duidelijk zichtbaar is, was de tempel in 438 v. Chr. voltooid. De eerste schending geschiedde in de daarop volgende eeuwen door de Grieken zelven; voorts onder de romeinsche heerschappij en daarna onder Rome's keizers. Toen Athene bekeerd was tot den god dien Paulus er gepredikt had, verdween de Parthenos, de Maagd Athena. Dit was omstreeks 430 na Chr. Waar het van goud en ivoor gemaakte beeld bleef, weet men niet. In 630 werd de tempel aan de heilige Sophia gewijd, en deze weer op hare beurt door de jonkvrouw Maria verjaagd. Zoo wisselt maar blijft het Ewig-Weibliche. Omstreeks 700 werd het Parthenon verbouwd en ingericht voor den christlijken eerdienst. De inneming door de Franken had in 1204 plaats. De Venetianen staken in 1395 de banier van Sint Marcus op de Akropolis. In 1456 bezette Omar, veldheer van Mohammed II, Athene en den burg. Eenige jaren daarna werd het Parthenon tot moskee gemaakt, de christlijke symbolen verwijderd, de beschilderde muren overgewit,

{==32==} {>>pagina-aanduiding<<}
op de wijze zooals de calvinistische beeldenschuwheid met de muurschilderingen in Nederland leefde.
Onder dit alles hadden tempel en beelden veel geleden. Maar het ergste geschiedde eerst, toen het venetiaansche leger onder Morosini en Königsmarck den burg belegerde. Die belegering vorderde weinig, totdat een luitenant, uit Lüneburg geboortig, van een spie vernam dat de Turken hun kruid hadden geborgen binnen den tempel. Hij bediende eene batterij aan de oostzijde der Akropolis en het gelukte hem zijn geschut zoo juist te richten, dat Vrijdag 26 September 1687 's avonds te 7 uur een bom in het dak van den tempel viel. De kruidvoorraad ontplofte en deed het gebouw uit elkaar springen; drie honderd mannen en vrouwen werden gedood en het kunstwerk verwoest. Toen Morosini later uit den westgevel de paarden van Athena als teeken van zijn triomf naar Venetie wilde medenemen stortten zij naar beneden en verbrijzelden.
Onder de heerschappij der Turken werden tempel en beelden deels door tijd en weder, deels door moedwil en hebzucht allengs meer verwoest. In Europa waren zij bijna onbekend, totdat fransche en engelsche reizigers en oudheidkenners er in het laatst der 18e eeuw meer de aandacht op vestigden. Lord Thomas Elgin, in 1799 gezant te Constantinopel, was er opmerkzaam op geworden en verkreeg met moeite en schatten gelds het verlof het beeldwerk te doen afgieten en zelfs mede te nemen. Eerst in 1812 waren die schatten naar Londen overgebracht en in 1816 voor het British museum aangekocht. Elgin werd door velen de roover, de Vandaal genoemd, het heette van hem, die een Schot was,

{==33==} {>>pagina-aanduiding<<}


Quod non fecerunt Gothi 
Hoc fecerunt Scoti. 


De verzen van Byron, die 't ijverigst was in de verguizing van Elgin, luiden:

Noseless himself he brings home noseless blocks, 
To show at once the ravages of time and pox. 


Maar al die berispers hadden zelven geen of een slechten neus. Aan kunstenaars en kenners werd thans voor het eerst door deze beelden, overal in afgietsels verspreid, de grieksche beeldkunst in al haar hoogste vormen geopenbaard.
Omtrent het 27e vers van den Vn zang,

Oïlmos, donkergelokte; Neaules, ijlende snelvoet, 


heb ik iets op te merken. De eerste naam, hier Wilmos uittespreken, bevat geen fout tegen den maatgang, maar hier hebben we een van die gevallen, die het vroeger bestaan van de beroemde wau der filologen - dezen linguistischen vogel dodo - bewijzen.
Terwijl de oneerbiedige uitvallen tegen oude en nieuwe aesthetiek geheel voor Athena's rekening worden gelaten, is daarentegen wat haar over Plato en Ficinus in den mond wordt gelegd, eene ontdekking, waarop ik voor mijzelven aanspraak maak. Die in Frankrijk over het schoone schrijft verzuimt zelden het adagium le beau est la splendeur du vrai als een van Plato's gelukkigste kernspreuken aan te halen. Maar in Plato's werken vindt men dit, overigens aardige, gezegde niet. Daarentegen leest men in

{==34==} {>>pagina-aanduiding<<}
de kommentaren van Marsilius Ficinus op den neoplatonist Plotinus: Pulchritudo est splendor ab ipsa boni luce manans, de schoonheid is de glans die van het licht van het goede uitvloeit. Het is zeer waarschijnlijk, dat dit zeer platoniesch getinte gezegde later, met eene geleidelijke verwisseling van het goede in het verwante begrip van het ware, aan Plato is toegeschreven en de bron is van het le beau est la splendeur du vrai. Als men de mystische Enneaden van Plotinus heeft doorsnuffeld, is men met recht blijde dit bloemtje uit de scholastische distels veroverd te hebben.
Maar deze weinige aanwijzingen zijn voldoende; men ziet al hoe verleidelijk het maken van kommentaren is, zelfs al neemt men voor het niet te doen.




