
  
    
      
        Een handvol gedichtjes voor brave kinderen
        Johanna Desideria Courtmans-Berchmans
      
      
        
          Dit bestand biedt, behoudens een aantal hierna te noemen ingrepen, een diplomatische weergave van Een handvol gedichtjes voor brave kinderen van Johanna Desideria Courtmans-Berchmans uit 1857.
        
        
          
            
          
        
      
      
      
        cour006hand01_01
        DBNL-TEI 1
        
          2020 dbnl
        
      
      
        
      
      
        
          
          exemplaar Bibliotheek Universiteit van Tilburg, signatuur: CBC TFH A 14776/9, scans van Google Books
        
        Johanna Desideria Courtmans-Berchmans, Een handvol gedichtjes voor brave kinderen. J.J. Romen, Roermond 1857
        
      
    
    
      
        Wijze van coderen: standaard
        
      
    
    
      
        Nederlands
      
    
    
      
        Een handvol gedichtjes voor brave kinderen
        Johanna Desideria Courtmans-Berchmans
        
        
        
          
          
          
        
      
      
      
      
        
      
      
        
        
      
      
      
      
    
    
      
        Een handvol gedichtjes voor brave kinderen
        Johanna Desideria Courtmans-Berchmans
        
        
        
          
          
          
        
      
      
      
      
        
      
      
        
        
      
      
      
      
    
    
      
        2020-04-29
        
          CvP
        
        colofon toegevoegd
      
    
  
   
Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Johanna Desideria Courtmans-Berchmans, Een handvol gedichtjes voor brave kinderen. J.J. Romen, Roermond 1857
 
Zie: https://www.dbnl.org/tekst/cour006hand01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 





{==1==} {>>pagina-aanduiding<<}

EEN
HANDVOL GEDICHTJES.

{==2==} {>>pagina-aanduiding<<}


{==3==} {>>pagina-aanduiding<<}

EEN
HANDVOL GEDICHTJES
VOOR BRAVE KINDEREN
DOOR
VROUW COURTMANS,
GEBOREN BERCHMANS.

{== afbeelding 
	
==} {>>afbeelding<<}
    

ROERMOND,
TER DRUKKERIJ VAN J.J. ROMEN.
1857.

{==4==} {>>pagina-aanduiding<<}





{==5==} {>>pagina-aanduiding<<}

Voorwoord.


Lieve kinderen.


Van Alphen, mijn liefjes, dien kent gij van buiten, 
Van Duijse, dien kent ge ook van woordje tot woord, 
En toen ge uit Van Hasselt zoo lief declameerdet, 
Heb ik u met vreugde en met liefde gehoord. 
 
En toen ik daarna u den meester zag plagen, 
Om nieuwere stukjes, gelijk op wat toon, 
Toen heb ik dit handvol gedichtjes vervaardigd, 
Die krijgt gij van mij nu, al zijn zij niet schoon. 
 
Ik weet het, het nieuwe kan altijd behagen, 
Al komt het bij 't oude te kort in waardij, 
Ik weet het, dees versjes, hoe luttel in waarde, 
Die maken u vrolijk, die maken u blij. 
 

{==6==} {>>pagina-aanduiding<<}

Doorleest hen eens allen, mijn leerzame vriendjes, 
En als gij er de schoonste van buiten uit kent, 
Zal ik er wel tienmaal zooveel voor u schrijven, 
En 'k doe ze u dan allen op nieuwjaar present. 





{==7==} {>>pagina-aanduiding<<}

1. Nieuwjaarwenschen.


Weder is het nieuwjaaravond, 
Weder wordt het nieuwjaardag, 
'k Wensch u, waarde landgenooten, 
Al wat 't hart behagen mag. 
 
'k Wensch dat liefde en heil en vrede 
't Land gelijk een bloemkrans tooit, 
Dat er nijverheid en handel 
Als een lenterooze bloeit. 
 
'k Wensch dat zorg en armoê tevens 
Als het najaarsblad verdwijnt, 
En dat steeds de zon der weelde 
Op den grond van Neêrland schijnt. 
 

{==8==} {>>pagina-aanduiding<<}

'k Wensch, ja 'k wensch uit heel mijn harte 
Dat al 't aardsche zielsverdriet, 
Als het oude jaar verdwijne 
En van Neêrland henen vliedt. 
 
'k Wensch aan u, o aardsche grooten! 
Die den last der schatten draagt, 
En die, met die vracht geladen, 
Nog naar grooter rijkdom vraagt. 
 
Dat uit medelij de Algoede 
Op uw daden nederziet, 
Dat een zucht van menschenliefde 
Aan uw dorre borst ontschiet. 
 
'k Wensch aan al wat leeft en ademt, 
Stroomen heil en zielsgenot; 
Want de schaamlen en de rijken 
Zijn al kindren van één God. 





{==9==} {>>pagina-aanduiding<<}

2. Een St. Nicolaas feest in een arm huisgezin.


‘Broertjes, gaan wij rustig slapen: 
Maakt toch heden geen geraas, 
En zoent moeder eer wij bidden: 
Dezen nacht komt sint Niklaas. 
 
Over jaar bragt hij een paardje 
En een lieve prentenboek 
Voor Adolf, en onz' Mathilde 
Kreeg een pop, een wiegje en koek. 
 
Zeker krijgen wij op morgen 
Honderd fraaije dingen meer. 
Sint Niklaas ziet uit den Hemel, 
Dat wij braaf zijn, dat ik leer.’ 
 

{==10==} {>>pagina-aanduiding<<}

En de moeder hoorde in stilte 
Deze rede af van het kind, 
En zij stortte een vloed van tranen 
Om haar afgestorven vrind. 
 
- Ja, wanneer nog vader leefde 
Lieve kindren, had ik geld: 
Toen werd uw onnoozel hartje 
Met wat goeds te vrêe gesteld. 
 
‘Morgen wacht gij 't loon der braafheid, 
Morgen vindt gij vuur noch brood! 
Hemel, red een' arme weduw 
Met haar kindren van den dood!’ 
 
Zachtjes werd de deur ontsloten, 
En een juffer, lief en teer, 
Trad 't ellendig huisje binnen: 
‘Moeder, sprak zij, ween niet meer! 
 
Kom, ontvang het loon der braafheid 
Uwer kindren: hier is goud; 
Nooit verlaat de Heer een weduw, 
Die op 's Heeren hulp betrouwt. 
 

{==11==} {>>pagina-aanduiding<<}

Koop nu speelgoed voor uw kleinen; 
'k Heb uw moederzucht gehoord.’ 
Zachtjes werd de deur ontsloten, 
Zachtjes ging de juffer voort. 
 
Als de lagchende ochtend gloorde, 
Zat de weduw schier ontzield, 
Van erkent'nis, van verrukking, 
Voor een kruisbeeld nog geknield. 
 
En de wellust, die het speelgoed 
Voor de brave weesjes schiep, 
Zond tot haar een kreet van blijdschap 
Die haar tot haar zelve riep. 





{==12==} {>>pagina-aanduiding<<}

3. Moeders feestdag.


liza. 
Hoor toch eens, mijn lieve zuster, 
Daar komt moeders feestdag aan, 
En wij hebben nog geen centjen 
Zeg mij eens wat nu gedaan? 
Waarom moesten wij zoo snoepen? 
Ieder cent was seffens op, 
En nu zitten wij hier beide 
Treurig met den harteklop. 
mietje. 
Weet gij nergens wat te leenen? 

{==13==} {>>pagina-aanduiding<<}

liza. 
Dat ons God daarvoor behoed'! 
Vader leerde ons zoo te leven, 
Dat men nimmer leenen moet. 
Hoe zou een geschenk behagen, 
Als 't op zoo een wijs geschiedt; 
Moeder zou er droef om wezen, 
Leenen, Mietje, doen wij niet. 
mietje. 
Maar het spaargeld van ons Lotje, 
Waar zij sinds een jaar aan gaart, 
Zal zij nu voor moeder geven, 
Ligt is 't daarom dat zij spaart. 
- En zie, daar is 't brave meisje, 
Met den spaarpot in de hand, 
Slaat hem wel in duizend stukken, 
En haar geld rolt in het zand. 
En nu raapten al de zusters, 
En nog naauw had men geteld, 
Of zij stapten zaam de stad in 
En 't geschenkje werd besteld. 

{==14==} {>>pagina-aanduiding<<}

Kindren, leert van 't lieve Lotje, 
Hoe een cent bij tijd bewaard, 
Soms een mensch in droeve dagen 
Voor gebrek en onheil spaart. 





{==15==} {>>pagina-aanduiding<<}

4. Witte-donderdag.


Ach 't is witte-donderdag, 
Trekt uw zondagkleeren aan; 
Want uwe ouders gaan ter kerke; 
Kindren, gij moogt medegaan. 
 
Gansch de kerk is opgeschikt, 
Niet in plegtig pronksieraad; 
Neen, zij treurt gelijk een weduw 
In een somber rouwgewaad. 
 
Ja, de Kerke leert vandaag 
Hoe in den Olijven hof 
Jezus, Koning van 't heelal, 
Angstig nederknielde in 't stof. 
 

{==16==} {>>pagina-aanduiding<<}

O! laat vrij uw tranen stroomen 
Aan de nagedachtenis 
Van het lijden van uw Schepper, 
Die voor u gestorven is. 
 
Weent en bidt, mijn lieve kindren, 
Bidt den Heer van medelij, 
Dat gij eeuwig zoo moogt leven 
Dat uw hart zijn tempel zij. 
 
Ja, laat vrij uw tranen stroomen, 
't Bloed vloeit van zijn doornen kroon; 
Weent met Jesus in het Hofken, 
En de hemel zij uw loon. 





{==17==} {>>pagina-aanduiding<<}

5. Mathilde aan hare speelgenooten bij het afsterven van Celina.


Maagdekens, mijn speelgenooten, 
Bloemen in den lenteglans, 
Door den Heere zaâmgevlochten, 
Als een witten roozenkrans; 
 
Waarom rollen van uw wangjes 
Traantjes van verdriet en rouw? 
't Zijn als paarlen die de Hemel 
Neerstrooit met den morgendauw; 
 
Waarom buigt gij thans den schedel 
Moedeloos en droef ter neer? 
Waarom vouwt ge uw handjes zamen, 
In gebeden tot den Heer?...... 
 

{==18==} {>>pagina-aanduiding<<}

Ach! een lieve lentebloem, 
Prijkend in den maagdenglans, 
Kwijnde, en viel ontkleurd ter neder 
Uit den frisschen maagdenkrans. 
 
Zuiver als een witte lelie, 
't Kelkje naar den grond gebukt, 
Lag zij als haar schuttende Engel 
Haar van de aard heeft weggerukt. 
 
En de reine leliebloem 
Geurt en bloeit voor 's Almagts troon, 
En Celina, ons geliefde, 
Praalt er met haar maagdenkroon. 
 
Weent, niet meer, o speelgenooten! 
Staakt dat smartelijk geluid, 
Wenkend steekt uw hartsvriendinne 
Naar u al de handjes uit. 





{==19==} {>>pagina-aanduiding<<}

6. Het brave kind bij zijn ontwaken.


In den grauwen morgen 
Vóór der zonneglans, 
Gaart een lieflijk kindje 
Eenen bloemen krans. 
 
Lagchend schenkt het 't kransje 
Aan de Moeder-Maagd, 
Wie het elken morgen 
Haren zegen vraagt. 
 
En dan knielt het neder, 
In het slaapsalet, 
Met zijn handjes zamen 
Zegt het zijn gebed. 
 

{==20==} {>>pagina-aanduiding<<}

De engel, zijn Bewaarder 
Wemelt aan zijn zij, 
Staat het in zijn lijden, 
In zijn vreugde bij. 
 
Zalig is dat kindje, 
Waar 't zijn schreden leidt, 
Daar zijn heilige Engel 
Het altoos geleidt. 
 
Is het eenmaal droevig, 
't Spreekt Gods Moeder aan, 
Daarom zal het zeker 
Naar den Hemel gaan. 





{==21==} {>>pagina-aanduiding<<}

7. Kinder-morgen-zang.


De morgen rijst weder 
Verkwikkend op de aard' 
En weer heeft de Heere 
Mij 't leven gespaard, 
 
En weer rijst mijn harte 
Tot U, o mijn God! 
Weer voedt gij mijn boezem 
Met levensgenot. 
 
Uw oogslag meer glinstrend 
Dan 't licht van de zon, 
Wier voorbôo de glanzen 
Der sterren verwon. 
 

{==22==} {>>pagina-aanduiding<<}

Doordringt al de plooijen 
Der schuldige ziel, 
Die zwak als het riet, aan 
Uw handen ontviel. 
 
Gij ziet wat ons hart van 
Uw liefde begeert, 
O Koning, die hemel 
En aarde regeert. 
 
O, Schepper, Verlosser, 
Ons leven en licht! 
O, geef dat een straal van 
Uw godlijk gezicht. 
 
Het pad, dat ik heden 
Bewandelen moet, 
Beschijne, o mijn Vader, 
Mijn opperste goed! 
 

{==23==} {>>pagina-aanduiding<<}

Maak dat ik geen morgen 
Op aarde meer leef, 
Waarop ik mijn lot in 
Uw handen niet geef; 
 
En vliedt zoo de dag van 
Mijn leven voorbij, 
Dan wordt gij geen strenge 
Geregter voor mij! 





{==24==} {>>pagina-aanduiding<<}

8. Kinderlied.


't Kindje, dat zoo zedig bidt, 
In de kerk zoo stille zit, 
Zal geen ramp bejegenen; 
't Kindje, dat zoo vlijtig leert, 
't Huis zijn deugdzame ouders eert, 
Zal de Heere zeegnen. 
 
't Kindje, dat zijn werk bemint, 
En zijn werk met God begint, 
Zal gelukkig wezen; 
't Kindje, dat, van de eerste jeugd, 
Wandelt op den weg der deugd, 
Moet geen onheil vreezen. 
 
Kindjes, die zoo ligtjes schreit, 
Zelden zult gij zaligheid 
Hier op aarde ontmoeten. 
Treurt niet om uw deerenis, 
Denkt dat de aarde een kruisweg is, 
't Eind zal 't al verzoeten. 





{==25==} {>>pagina-aanduiding<<}

9. Een liedje der behoeftige leerlingen op den dag der prijsdeeling.


Feest, feest, feestdag is 't 
Voor al de lieve jeugd, 
Die vlijtig leerden in de school 
Zijn dezen dag verheugd. 
Want zij die vlijtig leerden 
Ontvangen nu hun loon, 
En deugd en wijsheid 
Spant nu vandaag de kroon. 
 
Feest, feest, feestdag is 't 
Bij 't dommlend klokgeluid; 
De vrienden van de schaamle jeugd 
Die deelen prijzen uit; 
Want zij die vlijtig leerden 
Ontvangen nu hun loon, 
En deugd en wijsheid 
Spant nu vandaag de kroon. 
 

{==26==} {>>pagina-aanduiding<<}

Feest, feest, feestdag is 't 
Vandaag voor 't brave kind, 
Dat meer vermaak bij pen en boek 
Dan bij het spelen vindt. 
Want voor zijn zoo vlijtig leeren 
Ontvang het nu zijn loon 
En deugd en wijsheid 
Spant nu vandaag de kroon. 





{==27==} {>>pagina-aanduiding<<}

10. Een liedje op moeders feest gezongen.


't Is feest, 't is feest, de dag is daar, 
De langgewenschte dag, 
De schoonste dien ik in dit jaar 
Voor ons verschijnen zag. 
Hef aan! hef aan! wees blij van geest! 
Het is ons lieve moeders feest. 
 
O! zie daar boven voor Gods troon 
Wordt ook haar feest gevierd, 
Haar Patrones wordt met de kroon 
Des Hemels opgesierd. 
En wij, wij zingen blij van geest: 
't Is hier en in den Hemel feest. 
 
O, lieve moeder! om uw schoot 
Is ons het leven zoet, 
Gij zijt de lust, de hoop, de troost 
Van 't kinderlijk gemoed. 
Hef aan! hef aan dan! blij van geest: 
In moeders woon is 't altijd feest. 
 

{==28==} {>>pagina-aanduiding<<}

Leeflang, o moeder, voor ons al, 
Bevrijd van zorg en pijn, 
Zoo lang een onzer leven zal 
Zult gij gelukkig zijn; 
En ieder jaar verheugd van geest, 
Viert men, het nu, het moeder feest. 



{== afbeelding 
	
==} {>>afbeelding<<}
    




{==29==} {>>pagina-aanduiding<<}

11. De kleine Maria viert ook moeders feestdag.


De eerste maal is 't dat Maria, 
Moeder lief, uw feestdag viert, 
Daarom schenkt ze u 't schoonste roosje. 
Dat den bloemtuin heeft gesierd, 
Daarom biedt zij u dees versjes, 
Ter herdenking aan dit feest, 
Schooner verzen zult gij krijgen, 
Als Maria schrijft en leest. 





{==30==} {>>pagina-aanduiding<<}

12. Avondzang.


Weder is een dag voorbij 
Van mijn kinderleven, 
'k Leefde blij en vergenoeg, 
Zoo als kindren leven. 
 
'k Plukte bloemkens in het groen, 
Rustte soms in 't lommer, 
Huppelde aan mijn moeders zij, 
Zonder leed of kommer. 
 
God! ik dank U voor het heil, 
Mij dees dag gegeven, 
Spaar mij tot morgen weer 
Om voor U te leven. 
 

{==31==} {>>pagina-aanduiding<<}

Al uw goedheid, groote God! 
Kan geen kind beseffen; 
Maar mijn dankbaar harte kan, 
Zich tot U verheffen. 





{==32==} {>>pagina-aanduiding<<}

13. Emile aan zijne viool.


O, ik min u, mijn viooltje, 
Want uw stemme is zoo zoet; 
Mogte ik, 'k droeg u mêe ter schole 
Zoo als onze meester doet; 
 
En bij 't zingen van de koren 
Speelde meester nooit alleen, 
Ook uw stemme zou men hooren 
Want wij speelden ons getween. 
 
Vedel, 'k zal u goed bewaren, 
Rust daar zachtjes in uw zak, 
Want brak een van uwe snaren 
't Waar mij of mijn hartje brak. 





{==33==} {>>pagina-aanduiding<<}

14. Het blijde kind.


Ach! wat is een kind gelukkig, 
Dat naar deze school mag gaan, 
Want het leert er lezen, schrijven, 
En daarbij het fransch verstaan. 
Zeg mij toch, mijn lieve moeder, 
Mag ik ook er henen gaan? 
Vroeg ik dikwijls, en och armen! 
't Was altijd: 
Als gij zeven jaren zijt. 
 
Door mijn janken en mijn klagen 
Kreeg mijn moeder medelij, 
En zij sprak aan al de heeren 
Toch zoo schoon, zoo schoon voor mij. 
En mijn janken en mijn klagen 
Was gedaan, 
Ik mogt ook naar schole gaan. 





{==34==} {>>pagina-aanduiding<<}

15. Het kind en de resida-plant.


Eens strooide ik een zaadje 
In den bloemtuin van mama, 
En dit zaadje werd een plantje, 
Vader zegt: 't is een resida; 
 
Gisteren had het maar zes blaadjes, 
En vandaag heeft het er acht; 
Moeder, zeg eens wie die blaadjes 
Daar zoo vroeg heeft aangebragt. 
 
Is 't misschien Onz' Lieve Heere? 
Is 't misschien Onz' Lieve Vrouw, 
Die het deed, opdat ik altoos, 
Stil, als gistren, bidden zou? 
 

{==35==} {>>pagina-aanduiding<<}

Zie, als 't plantje groot kon worden, 
En er stonden bloemen aan, 
Dan zou ik met al die bloemen 
Regt naar Jezus Moeder gaan. 
 
'K zou haar schoone tuiltjes maken, 
Vastgeknoopt met zijden lint, 
Want zij krijgt zoo gaarne bloemen 
Van een klein, onnoozel kind. 
 
Maar, daar valt mij iets te binnen: 
God is 't die dit alles schenkt, 
God is 't, en die heeft zoo gaarne, 
Dat men aan zijn Moeder denkt. 
 
Lieve God! laat 't plantje groeijen, 
Breng er spoedig bloemkens aan, 
Om in porceleinen vaaskens 
Bij Maria's beeld te staan. 





{==36==} {>>pagina-aanduiding<<}

16. Levensgenot.


Daar daalt weer de avond langzaam neer, 
En ik ben moe gespeeld. 
O God! waar 't altijd dag geweest 
Ik had mij ligt verveeld. 
 
Ik min den glans der middagzon, 
Als ze in mijn hofken straalt; 
Maar 'k min het lieve maanlicht ook, 
Als 't op mijn venster daalt. 
 
Heb ik den dag voor God besteed 
Dan vind ik vrede en rust, 
Dan is voor mij het slapen gaan 
Een stapje naar mijn lust. 
 

{==37==} {>>pagina-aanduiding<<}

Ja, 'k min de zon, ik min de maan, 
Ik min den donkren nacht, 
Want als ik 's avonds God bedank 
Dan is mijn rust zoo zacht! 





{==38==} {>>pagina-aanduiding<<}

17. De les van den hond geleerd.


Als ik 't hondje beetjes geef 
Lekt het aan mijn handje, 
En het huppelt op mijn wenk 
Weder in zijn mandje. 
Ja, gelijk mijn hondje doet, 
Moet ik, als mij moeder voedt, 
Ook erkentlijk wezen; 
En als vader iets gebiedt, 
Moet ik, gaarne doen of niet, 
Toch gehoorzaam wezen. 





{==39==} {>>pagina-aanduiding<<}

18. De meesteres aan Lina.


Foei! stoute Lina! Adeltjen verwijten: 
Uw kleed is niet fraai, en uw hoed is niet frisch, 
Adeltjen is reiner en netter dan Lina, 
Al is 't dat haar kleedsel zoo rijk niet en is. 
 
Adeltjen is rein, en haar schoentjes die blinken, 
Haar kleed is gestreken, haar kousen zijn wit, 
Terwijl gij, in kleedsel van kant en borduursel, 
Zoo dikwijls in stof en in vuiligheid zit. 
 
Adeltjen is leerzaam en braaf en goedaardig, 
En gij, stoute Lina! zijt boos en zijt kwaad; 
Ik weet, dat gij somtijds wel eens in 't naar huis gaan, 
Dat zoetaardig meisje uit nijdigheid slaat. 
 

{==40==} {>>pagina-aanduiding<<}

Neen, Lina! zoo mag het niet langer meer duren; 
Ga regt naar Adeltjen, en kus haar eens schoon, 
Beloof haar dan van haar voortaan niet te plagen, 
En ga dan te zamen bevriend naar uw woon. 





{==41==} {>>pagina-aanduiding<<}

19. Men mag de jeugd haar eigen zin niet laten volgen.


Ik had eens eenen vogel, 
Met vleugelen lang en breed, 
Zijn veertjes waren schooner 
Dan moeders zijden kleed. 
 
En, o wat kon hij vliegen, 
Zoo hoog, hoog in de lucht! 
Maar 'k liet zijn kooi eens open, 
En 't beestje nam de vlugt. 
 
Toen zei mijn lieve vader: 
Dit is een les, mijn zoon! 
Het dier met gouden veêrtjes, 
En vleugelen lang en schoon, 
 

{==42==} {>>pagina-aanduiding<<}

Is voor altijd verdwenen, 
En 't doet mij zulk een spijt, 
Ik moest zijn vleuglen korten 
Met d'eersten lentetijd. 
 
Doch 'k had met 't lieve diertje 
Zulk een ware deernis, 
En 'k liet zijn vleugels groeijen, 
Tot het verdwenen is. 
 
Zoo is 't ook met de kindren: 
Zoo ik u vrijheid liet, 
Waar 't gij welligt verloren, 
Tot vaders groot verdriet. 
 
Misschien ook zoudt ge eens wagen, 
Al waar 't u eeuwig leed, 
Voor altijd te gaan dolen, 
Gelijk uw vogel deed. 





{==43==} {>>pagina-aanduiding<<}

20. De kiekens.


G'hebt de kiekens opgesloten, 
Vader lief! dat is niet goed; 
Waarom zitten ze in dat kotje, 
Zijn zij dan vandaag niet zoet? 
 
- Ja, mijn kind, zij zijn gevangen, 
En dit doet mij ook wel pijn, 
Maar zoo ik ze nu liet loopen 
Zouden zij niet zoet meer zijn: 
 
Al die erwten, die ik plantte, 
Krabden zij met eenen uit, 
En wat we altijd zamen eten 
Werd dan vast der kiekens buit. 
 

{==44==} {>>pagina-aanduiding<<}

Zoo ik altijd u liet loopen, 
Jongen, waar gij gaarne zijt, 
Gij ook zoudt zoo zoet niet blijven 
'k Waar' mijn braafste zoontje kwijt. 





{==45==} {>>pagina-aanduiding<<}

21. De bedroefde leerling.


Ach! wat ben ik toch verdrietig! 
Weder is het schooljaar heen, 
Morgen zal men prijzen deelen, 
En helaas! ik krijg er geen. 
 
Hippoliet, mijn jongste broertje, 
Heeft er toch voor 't minste drie; 
Polidoor die heeft er zeven 
En een lauwerkroon er bij. 
 
En ik, de oudste van ons allen, 
(Ach! het doet mij zulk een pijn), 
'k Zal daar als een uil staan kijken; 
Wat zal vader droevig zijn? 
 

{==46==} {>>pagina-aanduiding<<}

Zie, ik moet het toch bekennen, 
'k Heb niet slechts den prijs gemist, 
Maar heb ook aan beuzelingen 
Al mijn schoonen tijd verkwist. 
 
Ja, wat zult gij treurig wezen, 
Vader, die mij zoo bemint! 
't Loon van al uw liefde en zorgen 
Is de schande van uw kind. 
 
Maar voor u, mijn lieve moeder, 
'k Voel het, is geen zaligheid, 
Wijl de liefling van uw harte 
Van berouw en schaamte schreit; 
 
Doch niet altoos zult gij treuren, 
Droog vandaag uw tranen af, 
Eens zal ik u wellust schenken, 
Die u al die droefheid gaf: 
 
Nog eer 't schooljaar loopt ten einde 
Zal de schuld van al uw pijn 
Reeds de troost zijns moeders wezen, 
En de roem zijns vaders zijn. 





{==47==} {>>pagina-aanduiding<<}

22. De mistroostige jongen


Ach, moedertje lief! ik ben toch zoo mistroostig: 
Wat handelt Christoffel kwaadaardig met mij! 
'k Vertelde hem iets en het was zoo onschuldig, 
Hij gaf mij een oorveeg, 'k verdroeg het geduldig, 
Uw woorden zijn altemaal schimpen, sprak hij. 
 
Ja moedertje lief, ik ben toch zoo mistroostig: 
Ik speel met Christoffel mijn leven niet meer, 
Hij zal 't op zijn schoonste aan den meester weer zeggen, 
Hij weet alle dingen verkeerd uit te leggen, 
Neen, ik speel met Christoffel mijn leven niet meer. 
 
Mijn lieve Vincent, 't is een les, zeide de moeder, 
Het gaat met de menschen zoo net als met u, 
Mijn vriendje en wil u daarom niet bedroeven, 
Dit zult ge, als ge groot zijt, nog beter beproeven, 
Wees braaf, en zijt nooit voor boosaardigheid schuw. 
 

{==48==} {>>pagina-aanduiding<<}

Zie daar in den bloemtuin die bijtjes eens weemlen, 
Zij azen op bloemen en planten en fruit, 
Daar uit weet het bijtje den honing te zuigen, 
En 't ongediert zuigt er de bitterheid uit. 





{==49==} {>>pagina-aanduiding<<}

23. Het doode kind.


edmond. 
Ach! ons zusterken is dood, 
En het lachte nog zoo zoetjes 
Eer 't zijne oogjes sloot. 
george. 
Lieve broeder, 't is niet dood, 
't Is met Jezus wat gaan spelen 
Op Maria 's schoot. 



{== afbeelding 
	
==} {>>afbeelding<<}
    




{==50==} {>>pagina-aanduiding<<}

24. Eene moeder bij 't ziekbed van haar kind.


Daal neder, o sluimring, 
Wier koestrende magt, 
Des stervelings kommer 
Zoo zoetjes verzacht. 
 
Daal neder op 't wiegje 
Van 't schuldeloos wicht, 
Dat, bleek en gemarteld, 
Als levenloos ligt. 
 
O, als het bij wijlen 
Zijne oogjes ontsluit, 
Dan rollen er traantjes 
Als pareljes uit 
 

{==51==} {>>pagina-aanduiding<<}

Zijn tongje en lipjes 
Zijn brandend van dorst, 
En 't weigert, ontmoedigd, 
De lavende borst. 
 
En hoestend en snikkend 
En lijdend en moê, 
Sluit 't smartvolle schaapje 
Zijne oogjes weer toe. 
 
Daal neder, o sluimring, 
Wier koestrende magt 
Des stervelings kommer 
Zoo zoetjes verzacht. 
 
Daal neder op 't wiegje 
Van 't schuldeloos wicht, 
Dat, bleek en gemarteld, 
Als levenloos ligt. 
 
Verlos mij van 't akelig 
Denkbeeld der dood, 
Dat 't kindje weer dartel' 
En stoeije op mijn schoot. 
 

{==52==} {>>pagina-aanduiding<<}

Dat nogmaals zijn vader 
De matheid verpooz', 
De rampen vergete 
In 's lieflings gekoos. 





{==53==} {>>pagina-aanduiding<<}

25. De spaarpot.


Eens had ik een cent gekregen, 
Daar kocht ik een spaarpot voor, 
Met een opening in 't midden, 
Juist één centje kon er door. 
 
En ik stak er elken zondag 
Trouw mijn zondagoortje in, 
Dit schonk aan mijne ouders blijdschap, 
Maar 't was slechts een goed begin. 
 
Als des zondags de andere zusters 
Snoepten, werd ik, ach zoo droef, 
En dan schudde ik 't aarden potje, 
Maar geen duit kwam door de groef. 
 

{==54==} {>>pagina-aanduiding<<}

Eens, maar 'k durf het schier niet zeggen, 
Eens zou ik, o stout bestaan! 
Mijn zoo lang geliefkoosd potje 
Op den grond aan stukken slaan; 
 
Maar nu juist kwam onze moeder, 
En mijn Meter, haar vriendin, 
Die bezag het aardig potje, 
En zij stak er wit-geld in. 
 
Nu had ik een schat gekregen, 
En geen kind scheen mij zoo rijk, 
Ook sinds toen was in ons dorpje 
Schier geen spaarster mij gelijk. 





{==55==} {>>pagina-aanduiding<<}

26. De waaghals.


Daar poogt de waaghals Piet 
Weer op zijn hoofd te staan, 
En over zeven weken 
En kon hij nog niet gaan; 
Hij zal zich weer de beenen breken 
Gelijk hij nogmaals heeft gedaan. 





{==56==} {>>pagina-aanduiding<<}

27. Het Nederlandsche kind.


Ik ben een knaapje van zes jaar, 
En woon digt aan het strand, 
Ik ben een knaapje van zes jaar 
Een kind van Nederland! 
 
Daar pluk ik bloempjes in het groen, 
Daar speel ik in het zand; 
Maar zou dit elders ook zoo zijn 
Als in ons Vaderland? 
 
Soms wandel ik met vader rond, 
Ginds langs den waterkant; 
Dan spreekt hij mij van 't Neêrlandsch volk 
En van ons Vaderland. 
 

{==57==} {>>pagina-aanduiding<<}

Dan spreekt hij van den Koning ook, 
En neemt mij bij de hand, 
En vraagt: mijn zoon bemint gij reeds 
Den Koning van uw land? 
 
En schoon ik nog geen Koning ken, 
Is hij me een liefdepand; 
Want vader zegt: hij schenkt de rust 
Aan 't lieve Vaderland. 
 
Dan wensch ik groot te zijn om eens, 
Den sabel in de hand, 
Te vechten als het wezen moet 
Voor 't heil van Nederland! 





{==58==} {>>pagina-aanduiding<<}

28. Het gebrekkige kind.


Neen, ongelukkig ben ik niet, 
Schoon soms een traan mijn oog ontschiet, 
Al moet ik steeds een krukje dragen; 
Al zucht mijn moeder menig keer: 
Mijn zoon geneest toch nimmermeer, 
O, wil mij daarom niet beklagen! 
 
'T Is lente; zie hoe 't bloeijend veld 
De goedheid van den Schepper meldt; 
Maar hoe toch meenge plant moet kwijnen; 
Ach! zouden ze al daarom vergaan? 
Neen, de Almagt ziet haar troostend aan, 
Voor haar ook zal de zonne schijnen. 
 
Zie hoe het moedig brieschend paard, 
Met fieren kop en flinkschen staart, 
De zwaarste wagens voort doet rollen; 
Maar zie hoe 't bijtje gonzend zweeft, 
Hoe 't bij de zoetste bloemen leeft, 
En toch den honigkorf mag vollen. 
 

{==59==} {>>pagina-aanduiding<<}

Zie hoe de vogels op den boom, 
En hoe de visschen in den stroom 
Van eeuwge vadermin getuigen; 
Zie hoe een teedre plant 't orkaan, 
Als reuzenstammen door kan staan 
Wanneer zij leidzaam neêr wil buigen. 
 
En zou een kind, met lust en magt, 
Al heeft het nog geen reuzenkracht, 
Geen levensvoedsel mogen rapen, 
Hier in ons land van overvloed? 
O ja! want God is mild en goed; 
Hij heeft ons naar zijn beeld geschapen. 
 
Mij schiep Hij zwak en krank van leest, 
Maar schenkt mij voedsel voor den geest; 
Zijn vaderland leidt mij ter schole: 
Daar leer ik deugd en wijsheid aan, 
Opdat ik ook op 's werelds baan 
Door al mijn zwakheid niet verdole. 
 

{==60==} {>>pagina-aanduiding<<}

Aan U, oneindig goeden God, 
Vertrouw ik gansch mijn levenslot; 
U offer ik mijn werk en wille; 
U offer ik mijn levensjeugd, 
Geleid mij langs het spoor der deugd, 
En 'k houd aan 't graf met wellust stille. 





{==61==} {>>pagina-aanduiding<<}

29. De wees.


't Was nacht, een schoone lentenacht, 
Verlicht door star en maan; 
Er ruischte een zoele zuiderwind 
Verkwikkend door de blâan. 
 
Het helderblauwend luchtgewelf 
Gaf vreugde aan heel natuur, 
En plegtig heerschte stilte alom 
Op 't middernachtlijk uur. 
 
Dit uur gewijd aan stille rust, 
Dit heiligste uur der nacht, 
Werd door een schuldelooze wees 
In weedom doorgebragt. 
 

{==62==} {>>pagina-aanduiding<<}

Zij vouwt de blanke handen zaam, 
En knielt op 't nedrig graf. 
Dat 't lijk der dierbre vrouw besluit, 
Die haar het leven gaf. 
 
Lang zat zij dáár in stil gebed 
Voor 't beeld des Zoons van God, 
En smeekte Hem om troost en hulp, 
Om lening in haar lot. 
 
Met kracht verhief zij nu de stem, 
En riep haar moeder aan: 
‘Met u is al mijn zielsgeluk 
Mijn zaligheid vergaan. 
 
Ellendig dool ik hier op aard, 
Terwijl ge in eeuwgen gloor 
Leeft met uw zaalgen echtgenoot 
Bij 't juichend Englenkoor. 
 
Geen zuster is mijn rampgenoot, 
Geen broeder deelt mijn smart; 
Geen hoop, geen troost, geen toekomst niets 
Verligt mijn lijdend hart. 
 

{==63==} {>>pagina-aanduiding<<}

O moeder, die zoo teederlijk 
Uw Clara hebt bemind, 
Bid God dat Hij 't gebed verhoor' 
Van uw rampzalig kind. 
 
Bid God, dat Hij mij heden roep' 
Waar Hij u gisteren riep; 
Dat Hij mij de eeuwige ruste schenk' 
Waarvoor Hij de onschuld schiep!’ 
 
Haar stem kreeg in dit oogenblik 
Een zachten englentoon, 
Een lieflijk windje voerd' haar klagt 
Tot voor der almagt troon. 
 
Verrukkend zong het vooglenkoor, 
De maan verloor haar glans; 
In schitterende ochtenpracht verscheen 
De zon aan 's Hemels trans. 
 
Het klokje riep, met hellen klank, 
Ten heilgen tempelbouw, 
't Eenvoudig volk van 't vreedzaam dorp, 
Aan deugd en Godsdienst trouw. 
 

{==64==} {>>pagina-aanduiding<<}

En roerloos lag daar nog de maagd 
Geknield op 't bloeijend gras; 
Maar frisscher was haar aangezigt 
Dan 't liefste bloemgewas; 
 
En de Engel die haar had bewaakt 
Daalde af uit hooger sfeer: 
‘O teurt niet, sprak de Godsgezant, 
'k Bragt heur haar oorsprong weer. 
 
Te zuiver was haar ziel voor de aard'. 
't Heil hier vergeefs betracht, 
Geniet zij met haar oudren nu 
Bij de eeuwge Oppermagt.’ 



{== afbeelding 
	
==} {>>afbeelding<<}
    




{==65==} {>>pagina-aanduiding<<}

30. De medelijdende knaap.


Ons gebuurvrouw heeft een jongen, 
Hemel, wat rampzalig lot! 
Gansch gebogcheld, en dan wordt hij 
Nog door menig kind bespot. 
 
En dan gaat het arme knaapje 
Weenend naar zijn moeder heen, 
En dan werpt er soms een jongen 
Naar zijn rug nog met een steen. 
 
Ach! wat heb ik medelijden 
Met dat zwak gebogcheld kind, 
Daar hem schier geen mensch op aarde 
Dan zijne brave moeder mint. 
 

{==66==} {>>pagina-aanduiding<<}

God 'k ben U zooveel verschuldigd, 
'k Ben gezond en sterk en frisch, 
Wijl het knaapje van ons buurvrouw 
Zoo misvormd en lijdend is; 
 
Maar ik wil U dankbaar wezen, 
En gezondheid, kracht en moed 
Voor den zwakken knaap besteden 
Als hij onheil lijden moet. 



{== afbeelding 
	
==} {>>afbeelding<<}
    




{==67==} {>>pagina-aanduiding<<}

31. God heeft de arme kinderen niet vergeten.


Wat is hij toch vriendlijk, die arme Rudolphus? 
Wat neemt hij zijn petje beleefdelijk af! 
Maar zou dat misschien niet uit dankbaarheid wezen, 
Omdat ik hem eens een stuk boterham gaf? 
 
De brave Rudolph is getrouw en gehoorzaam, 
Hij leert, zegt de meester, het best uit zijn klas, 
Hij weet zich zoo kiesch, zoo fatsoenlijk te dragen, 
Als of hij de zoon van een edelman was. 
 
Wel arme Rudolphus, wij moeten 't ons schamen, 
't Is schand' voor een kind in de weelde gevoed, 
Zoo dikwijls van ouders en meesters te hooren: 
Doe juist als Rudolphus de bedelaar doet. 
 

{==68==} {>>pagina-aanduiding<<}

Wel arme Rudolphus, gij strekt ons ten voorbeeld, 
Al hebt gij geen rijkdom; uw ziel is een schat, 
En God heeft u zeker die deugden gegeven, 
Omdat gij op aarde niets anders en hadt. 



{== afbeelding 
	
==} {>>afbeelding<<}
    




{==69==} {>>pagina-aanduiding<<}

32. De cent van de kleine Adèle.


Zie zuster daar komt Peken; 
Ach! zie eens hoe hij beeft, 
Hij krijgt van mij het centje, 
Dat Peet gegeven heeft. 
 
Ik ging het juist versnoepen 
Maar op denzelfden stond 
Zie ik ons arme Peken, 
En 'k spaar het uit mijn mond. 
 
Leert van deez' kleine, o rijken! 
Die gaarne brast en smult, 
En nimmer arme menschen 
Aan uwe deuren duldt, 
 

{==70==} {>>pagina-aanduiding<<}

Ook uit uw mond wat sparen, 
Opdat gij vroeg of laat, 
Ook aan de deur des Hemels 
Niet achteruit en staat. 



{== afbeelding 
	
==} {>>afbeelding<<}
    




{==71==} {>>pagina-aanduiding<<}

33. Het ondankbare meisje.


Er was eens een klein meisje, 
Het bedelde zijn brood, 
Zijn vader en zijn moeder 
Die waren beide dood. 
 
Half naakt en schier bevroren, 
Zat het op nieuwjaarsdag 
Eens aan een juffers deure, 
Die gaarne kinders zag. 
 
Die juffer nam haar binnen, 
En zette haar bij 't vuur, 
En gaf haar melk en koeken, 
En vroeg toen op den duur: 
 

{==72==} {>>pagina-aanduiding<<}

Hoe is uw naam, mijn vriendje? 
Het kind zei: Celia. 
- Zoudt gij hier willen blijven? 
Vroeg juffer, 't kind zei: ja. 
 
Toen kreeg zij mooije kleeren 
En fijne schoentjes aan, 
En mogt, als andre kindren, 
In 't klooster schole gaan. 
 
Zij kreeg ook lekker eten, 
En koek van massapijn, 
Er kon geen eêlmans kindje 
Op aarde beter zijn. 
 
En zie, na weinig dagen 
Was 't meisje 't zoo gewend, 
En met die lekkre dingen 
Was 't zelf niet meer kontent. 
 
Als 't meisje moest gaan bidden, 
Dan werd zij somtijds boos, 
Eens klaagde zij aan der juffer: 
Men bidt hier schier altoos. 
 

{==73==} {>>pagina-aanduiding<<}

De juffer was geduldig, 
Zij gaf haar les en moed, 
En toch, toch, werd dit meisje 
Niet leerzaam en niet goed. 
 
Zij was al ras vergeten, 
Hoe arm zij vroeger was, 
Met al die schoone kleedjes 
En speelgoed in haar kas. 
 
Eens durfde 't booze meisje, 
Ik beef van zulk bestaan, 
De juffer, die haar op nam 
Regt in het aanzigt slaan. 
 
Toen werd de juffer droevig, 
En zie, op nieuwjaarsdag, 
Ofschoon zij als voordezen 
Nog gaarne kind'ren zag, 
 
Nam zij des meisjes lompen, 
En trok ze op nieuw haar aan, 
En weer moest die ondankbre 
Als vroeger beedlen gaan. 





{==74==} {>>pagina-aanduiding<<}

34. Sint Nicolaas-dag.

I.


Klop, klop, klop! wie klopt zoo spoedig? 
O 't is zeker St-Niklaas! 
Kind'ren laat u ras ontkleeden, 
En vooral maakt geen geraas. 
 
Hoort ge in 't bedje nog iets ritselen, 
Weest toch daarom niet vervaard, 
't Zal de Sant zijn knecht dan wezen 
Of 't getrappel van zijn paard. 
 
Is er eten in uw korfjes? - 
Ja, in 't mijn is lekker hooi. - 
Moeder lief! in 't mijn is haver. - 
En in 't mijn is brood en strooi. 




{==75==} {>>pagina-aanduiding<<}

II.


jozef. 
Lieve zuster! zijt gij wakker! 
mathilde. 
Stil mijn vriendje, 't is nog nacht. 
jozef. 
Is 't nog nacht! ei! ei Mathilde, 
En 'k heb reeds zoo lang gewacht. 
mathilde. 
Liefste broertje, slaap weer zacht. 




III.


de moeder. 
Kindren op! 't is halver zeven. 
emile. 
Moedertje, 'k ben al gekleed, 
En mijn zusjes en mijn broertjes 
Zijn al overlang gereed. 

{==76==} {>>pagina-aanduiding<<}

adèle. 
'k Dank u, lieve Sint Niklaas 
Voor de schoone groote pop; 
Hoor, ik zal die lang besparen, 
Maar mijn suiker eet ik op. 
jozef. 
Kind'ren ik heb een paard gekregen, 
En dan nog een zweep daarbij; 
Kom, en ziet maar eens, mijn zusjes! 
Maar Emiltje! wat hebt gij? 
emile. 
Jozef 'k heb een wereldkaart, 
Ook een pak met lekkre dingen, 
Een viool, gereed gesnaard; 
En muziek om op te zingen. 
julia. 
'k Heb een doos in accajou 
En een zilvren vingerhoed, 
Nu kan ik mijn naaigoed schikken 
Zoo als ons Mathilde doet. 

{==77==} {>>pagina-aanduiding<<}

emma. 
Ik heb ook een doos gekregen; 
Maar in plaats van vingerhoed, 
Een pak zijde om meê te teeknen, 
Zusterken is dat niet goed? 
Maar hoe is 't met ons Mathilde? 
julia. 
'k Dacht dat zij er overschoot, 
Maar zij heeft een hoed gekregen, 
Want die Juffer wordt al groot. 
emma. 
En maria?... 
o haar korfje 
Is met suiker opgevuld, 
Ook een popje van zes centen, 
Met wat lintjes rond gepruld. 
En onze Anna, 't lieve kind?.... 
Die kreeg suiker voor haar papje, 
En een beenen kloterspaan, 
En daarbij een kanten kapje? 

{==78==} {>>pagina-aanduiding<<}

de moeder. 
Kindren! spoedig naar de school!.... 
Hoort, daar slaat het halver negen, 
Maar gaat eerst nog in de kerk 
God bedanken voor den zegen, 
Dien Hij ieder kindje schenkt, 
Dat met dankbaarheid en liefde 
Aan zijn vader-goedheid denkt; 
Hebt ook zorg voor uw geschenken 
't Is het loon van liefde en vlijt, 
Eens kent gij den waren gever, 
Als gij nog wat grooter zijt. 






{==79==} {>>pagina-aanduiding<<}

35. De deugd beloond, de boosheid gestraft.

Eene vertelling.


I.


Voorheen was er een heere 
In Belgies handelstad, 
Die juist denzelfden morgen 
Twee nieuwe knechten had. 
 
Zoo haast als de een den andren 
Aanzag was hij herkend, 
Want alle beiden dachten: 
Hij woonde als ik in Gent. 
 

{==80==} {>>pagina-aanduiding<<}

De jongste van die knechten 
Was Jan, een jongeling, 
Die nooit eene duimken verre 
Zijn pligt te buiten ging; 
 
Maar de andere was een snoodaard, 
Een man van slechte faam, 
Die Jan sinds jaren kende, 
Lambertus was zijn naam. 
 
Zoohaast hij Jan ontmoette 
Beraamde hij een plan, 
Om hem uit dienst te krijgen, 
Maar sprak er niemand van; 
 
Of anders vlieg ik zelf wel, 
Zoo dacht hij, bij 't besluit, 
Door Jan zijn overleggen, 
In 't eind' mijn dienst nog uit. 
 
Nu klaagt de booswicht daaglijks 
Den braven jongling aan, 
En trachtte met zijn heere 
Alleen maar wel te staan. 
 

{==81==} {>>pagina-aanduiding<<}

Nu leed de jongling bitter: 
Mijnheer was wreed en stuur: 
Mevrouw, voorheen zoo vriendlijk, 
Werd ook zoo op den duur. 
 
Jan dacht: gewis is Lambert 
De schuld van al dit kwaad, 
Maar 't is welligt uit vreeze, 
Ik voel voor hem geen haat. 
 
Ik zal naar huis toe keeren, 
Maar 't doet mij groot verdriet, 
Dat mij voor 't eerst een meester 
Gelijk een schurk aanziet; 
 
Dit zal ik toch verklaren, 
Maar 'k blijf bij mijn besluit, 
Al woû hij mij weerhouden, 
Ik ging zijn dienst toch uit. 



II.


Nog pas had Jan dit vast besloten; 
Wanneer er in de keukenkist, 
Die Jan moest sluiten en bewaren, 
Een zilvren lepel werd gemist. 
 

{==82==} {>>pagina-aanduiding<<}

Nu was het huis in rep en roer, 
Wie waagde er zulk een stout bestaan? 
En Lambert sprak weer tot zijn meester: 
Dit heeft de huisknecht zelf gedaan. 
 
Nu sprak Mijnheer van regt en regters; 
Maar zijn mevrouw sprak: tijd geeft raad; 
Zijt gij wel zeker van uw aanklagt, 
Eer gij zoo plots tot regters gaat? 
 
Er werd gewaakt, er werd geluisterd, 
Tot eens in 't stilste van den nacht 
Mijnheer gerucht hoort in de keuken, 
Hij stapt er heen op 't onverwacht. 
 
En daar stond Lambert voor het kistje; 
Hij nam een zilvren vork er uit, 
Sloot het weer zachtjes met een sleutel, 
En ging dan henen met zijn buit. 
 
Hij zal het in den kerker boeten, 
Zoo zwoer de lang misleide heer, 
Hij, die d'onschuldige deed lijden, 
Vindt zeker geen genade meer. 





{==83==} {>>pagina-aanduiding<<}

III.


Wijl Lambert in den kerker zucht, 
Wordt Jan, als eigen kind, 
Van d'achtbren meester en mevrouw 
Geliefkoosd en bemind. 
 
Nog lange jaren bleef hij daar, 
Tot dat in 't eind' de dood 
In een gezegend' ouderdom 
Zijns meesters oogen sloot. 
 
De jongling weende droef en luid, 
Maar stond in 't testament, 
En ging met eene zware som 
In vrede weer naar Gent. 
 
De brave Jan had geld en goed; 
Hij werd geen huisknecht meer, 
Maar leefde van zijn inkomgeld 
Gerust gelijk een heer. 
 
Zoo ziet gij, kindren, hoe dat God 
De opregte deugd beloont, 
En hoe Hij zijn regtvaardigheid 
Ook aan den booswicht toont. 
 

{==84==} {>>pagina-aanduiding<<}

Geen slechte daad blijft ongestraft, 
Hoe heimelijk geschied, 
Want, kinderen, er is een God, 
Een God die alles ziet. 






{==85==} {>>pagina-aanduiding<<}

36. De engel en de roos.


Een meisje, zoo zuiver als 't leliënblad, 
Verkwijnde bij 't geeslen van 't lot, 
De wereld verstoot ze: haar eenige troost 
Is 't blanke geweten en God. 
 
't Was najaar, zij plukte in d'ontgroenenden tuin 
De bloempjes met stervenden blos, 
En sprak: Als de lente de velden herkleurt, 
Dan breken uw kelken weer los.’ 
 
‘Ik, arme, verslens, en verslens voor altoos, 
Nooit zal ik de lente herzien. 
Het jeugdige loof, dat mijne ziele verkwikt, 
Zal haar geen verrukking meer biên.’ 
 
‘Ach, nimmer herzie ik het dartele veld, 
Beschilderd door 't godlijk penseel’ 
En moedeloos zijgt ze op een bankje van mos, 
Bij 't dorrende roozenpriëel. 
 

{==86==} {>>pagina-aanduiding<<}

Nu sloeg zij ten hemel een weenenden blik: 
‘Ach, bragt mij een zalige geest 
Voor 'k inslaap ten minste een bevallige roos, 
Tot voorbôo van 't eeuwige feest.’ 
 
't Werd winter, en vreeselijk woedde het lot, 
En bulderend woedde het weer; 
Het meisje verbleekte met fletsenden blik, 
En de aard' had geen bloemetjes meer. 
 
Zij kwijnde, als de zonne met wolken bedekt, 
Als vroeger het loof in den tuin. 
Een Engel kwam neder en strengelde een roos 
In 't haar der gebogene kruin. 
 
En 't arme kind lag verslensd voor altoos 
Zij had niet de lente herzien, 
Maar 't bloempje, ten voorbôo van 't eeuwige feest, 
Dat had zij, de zaalge! gezien. 


EINDE.


{==87==} {>>pagina-aanduiding<<}

INHOUD.
	Bladz.
Voorwoord	5
Nieuwjaarswenschen.	7
Een St. Nicolaas feest in een arm huisgezin.	9
Moeders feestdag.	12
Witte-donderdag.	15
Mathilde aan hare speelgenooten bij het afsterven van Celina	17
Het brave kind bij zijn ontwaken	19
Kinder-morgenzang	21
Kinderlied	24
Een liedje der behoeftige leerlingen op den dag der prijsdeeling	25


{==88==} {>>pagina-aanduiding<<}

Een liedje op moeders feest gezongen.	27
De kleine Maria viert ook moeders feestdag	29
Avondzang	30
Emile aan zijne viool	32
Het blijde kind.	33
Het kind en de resida-plant	34
Levensgenot.	36
De les van den hond geleerd.	38
De meesteres aan Lina	39
Men mag de jeugd haar eigen zin niet laten volgen	41
De kiekens	43
De bedroefde leerling	45
De mistroostige jongen	47
Het doode kind	49
Eene moeder bij 't ziekbed van haar kind	50
De spaarpot	53
De waaghals	55
Het Nederlandsche kind	56
Het gebrekkige kind	58


{==89==} {>>pagina-aanduiding<<}

De wees	61
De medelijdende knaap	65
God heeft de arme kinderen niet vergeten	67
De cent van de kleine Adèle	69
Het ondankbare meisje	71
Sint Nicolaas-dag	74
De deugd beloond, de boosheid gestraft	79
De engel en de roos	85


{== afbeelding 
	
==} {>>afbeelding<<}
    



{==90==} {>>pagina-aanduiding<<}





