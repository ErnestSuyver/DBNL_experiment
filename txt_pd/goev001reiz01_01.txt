 
   
	  
		  Reizen en avonturen van mijnheer Prikkebeen 
 Eene wonderbaarlijke en kluchtige historie		  
		  J.J.A. Goeverneur 
		 
		  GEBRUIKT EXEMPLAAR 
		  exemplaar Koninklijke Bibliotheek Den Haag, signatuur: BJ 01955 
		    
		  ALGEMENE OPMERKINGEN 
		  Dit bestand biedt, behoudens enkele hierna te noemen ingrepen, een diplomatische weergave van Reizen en avonturen van mijnheer Prikkebeen van J.J.A. Goeverneur uit 1858. De illustraties zijn gemaakt naar tekeningen van Rudolph Töpffer. 
		    
		  REDACTIONELE INGREPEN
De koptekst is aan het begin van elk hoofdstuk toegevoegd als kop.		  
De twee illustraties op pagina 66 zijn van kopie gescand, omdat het origineel hiervoor niet beschikbaar was.
 		  
		  Bij de omzetting van de gebruikte bron naar deze publicatie in de dbnl is een aantal delen van de tekst niet overgenomen. Hieronder volgen de tekstgedeelten die wel in het origineel voorkomen maar hier uit de lopende tekst zijn weggelaten. Ook de blanco pagina (p. II) is niet opgenomen in de lopende tekst. 
 		  
[pagina ongenummerd (p. I)]
Reizen en Avonturen
van
Mijnheer Prikkebeen.
 
Eene wonderbaarlijke en kluchtige historie.
 
Naar Teekeningen van Rudolph Töpffer
voor de Nederlandsche jeugd berijmd
door
J.J.A. Goeverneur.
 
Groningen.
Erven C.M. van Bolhuis Hoitsema.
 		  
[pagina ongenummerd (p. III)]
Inhoud.
		Blz.
I.	Hoe mijnheer Prikkebeen zich met de kapellevangst verlustigt	2.
II.	Hoe mijnheer Prikkebeen aan zijne zuster een afscheidsbrief schrijft	4.
III.	Hoe mijnheer Prikkebeen op reis gaat en per schip Europa verlaat	8.
IV.	Hoe mijnheer Prikkebeen in 't water springt en wat daarop volgt	12.
V.	Hoe mijnheer Prikkebeen in den walvisch gezelschap vindt en wat verder gebeurt	16.
VI.	Hoe mijnheer Prikkebeen bitter bedroefd is, maar eindelijk toch uit den visch verlost wordt	20.
VII.	Hoe mijnheer Prikkebeen aan de Noordpool komt en wat daar verder met hem gebeurd is	24.
VIII.	Hoe mijnheer Prikkebeen door de zorg van zus Ursula toch nog ontdooid raakt.	28.
IX.	Hoe mijnheer Prikkebeen en zijn dikke vriend gered worden en onder de Turken gaan	32.
X.	Hoe mijnheer Prikkebeen Ursula andermaal verlaten wil, en hoe dat afloopt	36.
XI.	Hoe mijnheer Prikkebeen met al het scheepsvolk krijgertje speelt	40.

 		  
[pagina ongenummerd (p. IV)]
XII.	Hoe de wijzen van den Dei van Algiers het draaijende schip voor een comeet houden	44.
XIII.	Hoe mijnheer Prikkebeen en de dikke in de slavernij komen	48.
XIV.	Hoe het waardige drietal uit de slavernij ontvlugt	52.
XV.	Hoe bij de vlugt al de bewoners van het land om het leven komen	56.
XVI.	Hoe de reis op het blok voorspoedig afloopt	60.
XVII.	Hoe mijnheer Prikkebeen nogmaals de vlugt neemt	64.
XVIII.	Hoe Ursula uit kwaadaardigheid jammerlijk aan haar einde komt	68.
XIX.	Hoe alles in 't eind nog wonderbaarlijk goed afloopt	72.

  
		 
		   
			 2004 dbnl 
			   
		   
		  goev001reiz01_01		   
		
		ebook 
		  J.J.A. Goeverneur, Reizen en avonturen van mijnheer Prikkebeen. Erven C.M. van Bolhuis Hoitsema, Groningen z.j. [1858]. 
		    
		 
	  
		DBNL-TEI 1 
	  
	        
           
               Reizen en avonturen van mijnheer Prikkebeen
               Eene wonderbaarlijke en kluchtige historie
               J.J.A. Goeverneur
               
               
               
                   
                   
                   
               
           
           
           
           
               
           
           
               
               
           
           
           
           
       
       
           
               Reizen en avonturen van mijnheer Prikkebeen
               Eene wonderbaarlijke en kluchtige historie
               J.J.A. Goeverneur
               
               
               
                   
                   
                   
               
           
           
           
           
               
           
           
               
               
           
           
           
           
       

 
		 
		  2004-04-20 
		   
			 LvtL 
		   
		  colofon toegevoegd 
		 
 
		  2005-05-10 
		   
			 IH 
		   
		  conversie van het bestand naar teixlite  
		 		
	  
   
  
Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: J.J.A. Goeverneur, Reizen en avonturen van mijnheer Prikkebeen. Erven C.M. van Bolhuis Hoitsema, Groningen z.j. [1858].
 
Zie: https://www.dbnl.org/tekst/goev001reiz01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 

  
  
   
	 


{==1==} {>>pagina-aanduiding<<}

De avonturen van mijnheer Prikkebeen. 

Eene wonderbaarlijke en kluchtige historie.



{== afbeelding 	==} {>>afbeelding<<}
    
 
Kindren, komt en hoort mij aan; 
'k Zal je hier vertellen gaan, 
Hoe 't heer Prikkebeen verging, 
Die zoo graag kapellen ving, 
Maar wiens zuster, Ursel, wou, 
Dat hij 't vangen laten zou. 
  
Hoort, hoe hij, ten einde raad, 
Voor zus Ursel vlugten gaat; 
Hoe een walvisch hem zóó maar 
Binnenslokt met huid en haar; 
En hoe eindlijk de arme bloed 
Aan het braadspit krimpen moet. 
  
Al, wat met hem is geschied, 
Zult gij hooren in dit lied, 
En al klinkt dat soms wat raar, 
Wat gedrukt staat, dat is waar. - 
Fidel-die! Wilt dan verstaan, 
Nu vangt de historie aan: 





{==2==} {>>pagina-aanduiding<<}

I. Hoe mijnheer Prikkebeen zich met de kapellevangst verlustigt.



{== afbeelding 	==} {>>afbeelding<<}
    
 
's Morgens vroeg sjokt Prikkebeen 
Druk door dik en dun al heen; 
Vlinders vangen in zijn net 
Is zijn allergrootste pret 
En, als men hem dat verbood, 
Kniesde hij zich zeker dood. 
  

{== afbeelding 	==} {>>afbeelding<<}
    
 
Heeft hij zoo na lange jagt 
Een gevangen - o, wat lacht 
Prikkebeen dan wonder zoet! 
't Beestje speldt hij op zijn hoed, 
En geen gouden koningskroon 
Is dan in zijn oog zoo schoon. 
  

{== afbeelding 	==} {>>afbeelding<<}
    
 
Komt hij eindlijk, moê en mat, 
's Avonds t'huis met zijnen schat, 
Dan wordt alles net geschikt 
En in kastjes vastgeprikt. - 
Croesus, schoon als rijk bekend, 
Was bij Prik een arme vent. 

{==3==} {>>pagina-aanduiding<<}


{== afbeelding 	==} {>>afbeelding<<}
    
 
Nog voordat hij slapen gaat 
En in 't bloote hemd al staat, 
Neemt hij zoo een beestjen op 
En bekijkt dat op en top. - 
Zooals afgebeeld staat hier, 
Ginnegapt hij van pleizier. 
  

{== afbeelding 	==} {>>afbeelding<<}
    
 
En zelfs 's nachts nog op zijn bed, 
Met zijn slaapmuts opgezet, 
Droomt hij van een tooverland, 
Waar de vlinders aan den wand 
Zitten en waar overal 
Torren vliegen zonder tal. 
  

{== afbeelding 	==} {>>afbeelding<<}
    
 
Vroeg, vóór dag en dauw al, staat 
Hij weer voor zijn bed paraat, 
Brommend: ‘'k Ben nieuwsgierig al, 
Wat vandaag ik vangen zal.’ - 
Prikkebeen, ik raad je, man, 
Trek toch eerst je broek maar an! 





{==4==} {>>pagina-aanduiding<<}

II. Hoe mijnheer Prikkebeen aan zijne zuster een afscheidsbrief schrijft.



{== afbeelding 	==} {>>afbeelding<<}
    
 
Maar helaas, 't was jammer, dat 
Prik een booze zuster had, 
Die hem dagelijks bekeef, 
Dat hij bij haar t' huis niet bleef, 
Tot hij eindlijk op papier 
Bragt dit korte briefje hier: 
  

{== afbeelding 	==} {>>afbeelding<<}
    
 
‘Lieve zuster Ursula! 
Ik ga naar Amerika; 
Dat is 't echt kapelleland. - 
'k Schrijf je dit met eigen hand 
En blijf, evenals voorheen, 
Je getrouwe Prikkebeen.’ 
  
Doch, pas is dat schrijven klaar, 
Of wie komt me binnen daar? 
't Is zijn eigen zusjelief; 
Dadelijk pakt die den brief, 
Leest en.... de arme, onnoozle Prik 
Staat te trillen al van schrik. 

{==5==} {>>pagina-aanduiding<<}


{== afbeelding 	==} {>>afbeelding<<}
    
 
Ursel krijgt een kleur als bloed, 
Pakt zijn net en schreeuwt verwoed: 
‘Wat? Jij woudt van mij van daan? 
Jij woudt mij verlaten gaan?’ - 
Bevend, bang, bleek als een doek, 
Kruipt ons Prikkie in een hoek. 
  

{== afbeelding 	==} {>>afbeelding<<}
    
 
Ursel gaat vlak voor hem staan, 
Kijkt hem met booze oogen aan, 
Tikt hem op zijn langen neus 
En zegt: ‘Nu vertel me eens heusch, 
Wil je reizen, broertjelief?’ - 
‘Neen, nooit,’ zegt hij, ‘hartedief!’ 

{==6==} {>>pagina-aanduiding<<}


{== afbeelding 	==} {>>afbeelding<<}
    
 
Och, 't ontbijt, het smaakt hem niet. 
Vol van spijt en van verdriet 
Zit hij daar en spreekt geen woord; 
Ursel, die hem zuchten hoort, 
Zegt in 't end: ‘Toe, praat eens wat; 
Wees maar niet zoo triest, mijn schat! 
  

{== afbeelding 	==} {>>afbeelding<<}
    
 
‘Kom, ik wil tot je pleizier 
Eens wat spelen op 't klavier.’ 
En met hare schelle stem 
Zingt ze een heel mooi lied voor hem; 
Doch hij hoort dat brommend aan 
En denkt: ‘Loop jij naar de maan!’ 

{==7==} {>>pagina-aanduiding<<}


{== afbeelding 	==} {>>afbeelding<<}
    
 
Eindlijk houdt hij 't niet meer uit; 
‘Laat mij gaan, zus!’ roept hij luid: 
Maar zij schreeuwt: ’Daar komt niet van, 
Jij zult stil hier blijven, man!’ 
Waarbij ze op de tafel slaat, 
Dat die 't onderst boven gaat. 
  

{== afbeelding 	==} {>>afbeelding<<}
    
 
Nu heeft Prikkebeen gewacht 
Tot in 't hartje van den nacht, 
En toen sloop hij als een muis 
Op zijn teenen uit het huis. - 
‘'k Groet je, zus! Als 't kan geschiên, 
Hoop ik je nooit weer te zien.’ 





{==8==} {>>pagina-aanduiding<<}

III. Hoe mijnheer Prikkebeen op reis gaat en per schip Europa verlaat.



{== afbeelding 	==} {>>afbeelding<<}
    
 
En toen hij nu reizen ging, 
Wat was 't eerste, dat hij ving? 
In zijn net een.... grenadier, 
In zijn hoed een.... vrouw. Getier 
En geschimp was 't geen gebrek; 
Iedereen hield hem voor gek. 
  

{== afbeelding 	==} {>>afbeelding<<}
    
 
Maar tot laat nog in den nacht 
Houdt hij vol toch met zijn jagt, 
Tot een katuil, schuw door 't licht, 
Hem komt vliegen in 't gezigt. 
Dat maakt aan het spel een end 
En hij zoekt een logement. 
  

{== afbeelding 	==} {>>afbeelding<<}
    
 
Eindlijk, na een dag of twee, 
Komt hij aan het strand der zee, 
‘Waar een schip juist zeilreê ligt. 
Bij dat heugelijk gezigt 
Juicht heer Prikkebeen het uit 
En neemt aanstonds een besluit. 

{==9==} {>>pagina-aanduiding<<}


{== afbeelding 	==} {>>afbeelding<<}
    
 
In een bootje roeit hij voort 
Naar het groote schip aan boord; 
Vrolijk zwaait hij net en hoed 
‘Holland’ roept hij, ‘wees gegroet! 
'k Lach nu met zus Ursula, 
En ga naar Amerika!’ 
  

{== afbeelding 	==} {>>afbeelding<<}
    
 
Ach, pas komt hij aan op 't schip, 
Of.... wie krijgt hem bij zijn slip? 
Zijn lief zustertje Ursula 
Was gereisd hem achterna, 
Zag, hoe hij naar boord vertrok, 
En pakt hem nu bij zijn rok. 

{==10==} {>>pagina-aanduiding<<}


{== afbeelding 	==} {>>afbeelding<<}
    
 
En ze huilebalkt en schreit, 
Tot hij haar heeft toegezeid, 
Af te zien zijn leven lang 
Van zijn dwaas kapelgevang. - 
Prikkie kuijert stil en stom 
Met haar op het schip wat om. 
  

{== afbeelding 	==} {>>afbeelding<<}
    
 
Ursel speelt tot zijn pleizier 
Blindeman met broerlief hier, 
En de onnoozle sukkel tast 
Zoekend rond.... potsierlijk was 't! 
Tot hij eindlijk als zijn buit 
Ursula in de armen sluit. 
  

{== afbeelding 	==} {>>afbeelding<<}
    
 
Thans is Ursel blindekoe; 
Stijf trekt hij den doek haar toe, 
En wipt toen met zachten stap 
De kajuit uit langs den trap. 
Ursula blijft dus alleen 
En zoekt vruchtloos Prikkebeen. 

{==11==} {>>pagina-aanduiding<<}


{== afbeelding 	==} {>>afbeelding<<}
    
 
Op het dek staat hij daar zoo 
En zucht klaaglijk Och en O! 
Omdat hij niet meer voortaan 
Op de vlinderjagt mag gaan. - 
Kijk, zijn oogen rollen wild 
En tot zelfs zijn neus toe trilt. 
  

{== afbeelding 	==} {>>afbeelding<<}
    
 
Onderwijl zit Ursula 
Nog maar altijd broerlief na; 
Maar, al zoekt zij al haar best, 
Nergens vindt ze iets, tot ze op 't lest 
Zich den doek van de oogen trekt 
En geen spoor van hem ontdekt. 





{==12==} {>>pagina-aanduiding<<}

IV. Hoe mijnheer Prikkebeen in 't water springt en wat daarop volgt.



{== afbeelding 	==} {>>afbeelding<<}
    
 
Gillend komt ze bovendeks. - 
Prikkebeen staat eerst perpleks, 
Maar neemt toen een kloek besluit, 
Strekt zijn lange beenen uit 
En ploft boven neer in zee.... 
Ursula schreeuwt Ach en Wee. 
  

{== afbeelding 	==} {>>afbeelding<<}
    
 
In 't verschiet ziet hij een zeil, 
Daarheen zwemt hij in der ijl; 
Doch zijn zuster Ursula 
Springt hem in haar wanhoop na: 
Plomp! - De kapitein ziet haar 
Door zijn kijker tuimlen daar. 
  

{== afbeelding 	==} {>>afbeelding<<}
    
 
De kaptein ziet dat met schrik, 
Maar verzuimt geen oogenblik; 
Met zijn degen en zijn hoed 
Werpt ook hij zich in den vloed: 
Plomp! - De stuurman, die dat hoort, 
Kijkt nieuwsgierig over boord. 

{==13==} {>>pagina-aanduiding<<}


{== afbeelding 	==} {>>afbeelding<<}
    
 
’Jongens, helpt je kapitein!’ 
Roept hij, springt en.... groot en klein, 
Oud en jong, in digten klomp 
Volgt hem alles: plomp, plomp! plomp! 
Alles plompt in 't zilte nat, 
Dat het bobbelt, schuimt en spat. 
  

{== afbeelding 	==} {>>afbeelding<<}
    
 
Tot de dieren zelfs op 't schip 
Nemen allen vlug een wip. 
Plomp! daar tuimlen zoo pardoes 
Paard, koe, varken, bok en poes; 
Muis en rot zelfs springen meê 
Plomp, plomp! in de natte zee. 

{==14==} {>>pagina-aanduiding<<}


{== afbeelding 	==} {>>afbeelding<<}
    
 
Op 't schip in de verte daar 
Was een turksche rooverschaar. - 
Toen die merkten, wat er was, 
Kwamen ze nog net van pas 
En ze vischten, kop voor kop, 
De arme natte zwemmers op. 
  

{== afbeelding 	==} {>>afbeelding<<}
    
 
Ursel was in doodsgevaar, 
Maar een Turk, die pakte haar 
Met een haak en trok haar op. 
Prikkebeen duikt met zijn kop 
Onder water, toen hij 't ziet: 
Met háár meegaan wil hij niet. 
  

{== afbeelding 	==} {>>afbeelding<<}
    
 
Twee ton water, ongejokt, 
Had hij vast wel ingeslokt, 
Toen hij eindlijk, dik als wat, 
Boven kwam weer uit het nat 
En een klein, zwart eiland vond, 
Waar hij opkroop, tonnerond. 

{==15==} {>>pagina-aanduiding<<}


{== afbeelding 	==} {>>afbeelding<<}
    
 
Ach, geen huis, geen boom, geen plant 
Was daar op dat kleine land, 
En het scheen wel, dat het zwom. 
Prikkebeen kijkt angstig om 
En wordt doodelijk vervaard, 
Want het eiland heeft.... een staart 
  

{== afbeelding 	==} {>>afbeelding<<}
    
 
Kort en goed, het eiland was 
Een gediert van 't walvischras; 
En toen 't beest zich schudde, gleed 
Prikkebeen er af. Het deed 
Op zijn bek en.... Prikkebeen 
Vloog door 't wijde keelgat heen. 





{==16==} {>>pagina-aanduiding<<}

V. Hoe mijnheer Prikkebeen in den walvisch gezelschap vindt en wat verder gebeurt.



{== afbeelding 	==} {>>afbeelding<<}
    
 
Toen nu Prikkebeen omlaag 
Neerkomt in de walvischmaag, 
Vindt hij tot zijn blijdschap daar 
Al een heerschap, kort en zwaar, 
Die, hoog boven nat en slib, 
Stijf zich vasthoudt aan een rib. 
  
En die kleine dikbuik zeit: 
‘Ik begrijp niet, waar 't aan leit, 
Dat ik nog mijn pruik niet vang. 
'k Hengel al drie maanden lang 
En nog krijg ik haar niet beet; - 
't Is, zoo waar, een kruis en leed.’ 
  

{== afbeelding 	==} {>>afbeelding<<}
    
 
‘Broertje-lief,’ zeit Prikkebeen, 
‘Twee zijn knapper vaak as één, 
'k Wil zien, of 'k je helpen kan.’ - 
‘Doe dat!’ zeit de dikke man; 
‘Als je 't pruikje wedervindt, 
Ben ik je allerdikste vrind.’ 

{==17==} {>>pagina-aanduiding<<}


{== afbeelding 	==} {>>afbeelding<<}
    
 
Op een goeden morgen, dat 
't Paar zoo in de ribben zat, 
Slokte 't hongerige dier 
Nog weer op een mensch of vier. 
't Was aandoenlijk, de arme liên 
Daar zoo spartelend te zien. 
  
't Was een speelman, zooals bleek, 
En een boer met grooten steek, 
Met zijn knecht en Peternel, 
Zijne dochter, die heel fel 
Schreeuwde en haren zwarten mop 
Stevig vasthield bij den kop. 
  

{== afbeelding 	==} {>>afbeelding<<}
    
 
Wat bekomen van den schrik, 
Kuijert Nel eens rond met Prik, 
Die verliefd raakt op en top; 
Speleman strijkt vrolijk op, 
Terwijl Dikkie breed vertelt, 
Hoe 't is met zijn pruik gesteld. 

{==18==} {>>pagina-aanduiding<<}


{== afbeelding 	==} {>>afbeelding<<}
    
 
Prikkebeen, die thans bedenkt, 
Wat geluk het huwlijk schenkt, 
Vraagt den boer te goeder trouw 
Peternel tot echtevrouw. - 
‘Ik mag 't lijen,’ zeit de man; 
‘Als ze je aanstaat, trouw haar dan.’ 
  

{== afbeelding 	==} {>>afbeelding<<}
    
 
Bal is 't in den walvischbuik, 
Alles danst naar oud gebruik; 
Zóó vol gratie, kunst en zwier 
Walsen Prik en Nelle hier, 
Dat men wis op 't wereldrond 
Zelden huus gelijken vond. 

{==19==} {>>pagina-aanduiding<<}


{== afbeelding 	==} {>>afbeelding<<}
    
 
Doch helaas! door al 't gestamp 
Krijgt de wallevisch een kramp, 
Die hem ziek en mislijk maakt; 
't Is, of hij aan 't braken raakt. - 
Dikkie, Dikkie - opgepast! 
Hou de rib toch stevig vast! 
  

{== afbeelding 	==} {>>afbeelding<<}
    
 
Peternel, in dat gevaar, 
Dacht nu aan haar mopshond maar; 
Zij laat los.... daar vliegt terstond 
Speelman, boer, knecht, Nel en hond 
Met een vreeselijk gerucht 
's Walvisch keel uit in de lucht! 





{==20==} {>>pagina-aanduiding<<}

VI. Hoe mijnheer Prikkebeen bitter bedroefd is, maar eindelijk toch uit den visch verlost wordt.



{== afbeelding 	==} {>>afbeelding<<}
    
 
't Was gelukkig, dat net kwam 
't Schip ‘Fortuin van Rotterdam’ 
En door 't zenden van een boot 
Allen redde van den dood. - 
Vier stuks menschen en den mop 
Haalden ze uit het water op. 
  

{== afbeelding 	==} {>>afbeelding<<}
    
 
Onderwijl zit Prikkebeen 
Nu met Dikkie heel alleen 
Tot des walvisch bittren last 
Nog daar in zijn ribben vast. - 
't Beest had hen van harte graag 
Ook gesleten uit zijn maag. 

{==21==} {>>pagina-aanduiding<<}


{== afbeelding 	==} {>>afbeelding<<}
    
 
Doch, dat lukte ditmaal niet. - 
Prikkebeen huilt van verdriet 
En is doodelijk bedrukt, 
Dat zijn Nel hem is ontrukt. 
Wat al Dikkie zegt en troost, 
Prikkie huilt maar onverpoosd. 
  

{== afbeelding 	==} {>>afbeelding<<}
    
 
Eindlijk echter krijgt het dier 
Aan het braken weer pleizier; 
't Hossebost hen heen en weer, 
't Gooit en smakt hen op en neer, 
Tot hun alles binnen kort 
Geel en groen voor de oogen wordt. 

{==22==} {>>pagina-aanduiding<<}


{== afbeelding 	==} {>>afbeelding<<}
    
 
De arme walvisch hijgt en kreunt, 
Dat zijn gansche ligchaam dreunt; 
Uit zijn zijde druppelt bloed, 
Prikkebeen krijgt weer wat moed, 
Doch de Dikke, daar hij 't ziet, 
Roept: ‘Grut, dat begrijp ik niet!’ 
  

{== afbeelding 	==} {>>afbeelding<<}
    
 
Werkelijk was hulp nabij; 
Walvischvangers waren 't. Zij 
Kregen pas den visch in 't oog, 
Of ze kwamen, en daar vloog 
Een harpoen hem zóó door 't lijf, 
Dat hij gaauw lag dood en stijf. 

{==23==} {>>pagina-aanduiding<<}


{== afbeelding 	==} {>>afbeelding<<}
    
 
't Beest werd aan den wal gebragt, 
Stuk gemaakt en afgeslagt; 
Doch, bij 't oopnen van zijn mond, 
Raad ereis, wie men daar vond? - 
‘Goeije morgen!’ riep heer Prik, 
‘Goeije morgen!’ riep heer Dik. 
  

{== afbeelding 	==} {>>afbeelding<<}
    
 
Prikkebeen tast, pas aan land, 
Naar de Haarlemer Courant; 
Maar de Dikke roept: ‘Och heer, 
Lieveling, heb 'k jou daar weer!’ 
Want hij vond zijn pruikje, dat 
In een van de darmen zat. 





{==24==} {>>pagina-aanduiding<<}

VII. Hoe mijnheer Prikkebeen aan de Noordpool komt en wat daar verder met hem gebeurd is.



{== afbeelding 	==} {>>afbeelding<<}
    
 
Zoetjes aan al komen zij 
Nu de Noordpool mooi nabij. 
't Sneeuwt, rijpt, hagelt; de ijsbre kou 
Verwt hen beiden bont en blaauw, 
En de vorst bevriest hun, heusch, 
Teenen, vingers, mond en neus. 
  

{== afbeelding 	==} {>>afbeelding<<}
    
 
Eindlijk is hun 't bloed gestold. 
Prikkebeen valt om en rolt 
Zoo pardoes op Dikkie neer; 
Die ook heeft geen leven meer, 
Maar ploft, met zijn ééne been 
In de lucht, als blok daar heen. 

{==25==} {>>pagina-aanduiding<<}


{== afbeelding 	==} {>>afbeelding<<}
    
 
Toen de vischvangst was volbragt 
En het schip met traan bevracht, 
Vond men de bevrozen twee 
En nam ze op den schouder mee, 
Enkel om de vreemdigheid, 
Als een ding van rariteit. 
  

{== afbeelding 	==} {>>afbeelding<<}
    
 
Met om hals en been een strop 
Hing men aan den mast hen op. 
Koud, verkleumd, hard, stijf en stom 
Bongelden daar beiden om. 
't Was, begrijpt een ieder ligt, 
Een heel akelig gezigt. 

{==26==} {>>pagina-aanduiding<<}


{== afbeelding 	==} {>>afbeelding<<}
    
 
Maar zie daar, een woeste orkaan 
Dreef hier thans ook 't roofschip aan. - 
Ursel lag met Turken daar 
Stijf bevrozen door malkaar, 
En zoo heesch men met een wip 
Heel den troep in 't walvischschip. 
  

{== afbeelding 	==} {>>afbeelding<<}
    
 
't Manvolk wierp men onder dek, 
Geen bewoog zich van de plek; 
Maar toen m' ook een dame vond, 
Nam men die apart en bond 
Naast den kapitein haar vast, 
Tot versiering van den mast. 

{==27==} {>>pagina-aanduiding<<}


{== afbeelding 	==} {>>afbeelding<<}
    
 
Daags daarna, toen een matroos 
Vuur sloeg in zijn tonteldoos, 
Spatte een vonk, en daardoor kwam 
De arme Turk in laaije vlam; 
Doch de warmte en hitte doet 
Prik en Ursel innig goed. 
  

{== afbeelding 	==} {>>afbeelding<<}
    
 
Toen de Turk van kop tot zool 
Was verbrand tot asch en kool, 
Komt in beiden 't leven weer. 
Zij omhelst haar broeder teêr, 
Doch die knijpt, benaauwd te moê, 
Daadlijk weer zijne oogen toe. 
  

{== afbeelding 	==} {>>afbeelding<<}
    
 
Prikkebeen houdt zich als dood; 
Dat brengt Ursel zeer in nood; 
Zij bevrijdt hem van zijn strop, 
Pakt hem aan en zet hem op; 
Doch, bewegingloos en stijf, 
Valt hij, bons, haar tegen 't lijf. 





{==28==} {>>pagina-aanduiding<<}

VIII. Hoe mijnheer Prikkebeen door de zorg van zus Ursula toch nog ontdooid raakt.



{== afbeelding 	==} {>>afbeelding<<}
    
 
Schoon ze bitter klaagt en schreit, 
Hem met zoete naampjes vleit 
En met tranen overgiet, 
Wat ze doet, het helpt haar niet; 
Koud en hard als marmersteen, 
Blijft de heele Prikkebeen. 
  

{== afbeelding 	==} {>>afbeelding<<}
    
 
Daar zij evenwel 't gebons 
Van zijn hart voelt, neemt ze een spons, 
En zij wrijft hem heel niet malsch 
Daarmee borst, gezigt en hals. 
Door 't gekriewel en gedoe 
Is hij haast aan 't lagehen toe. 

{==29==} {>>pagina-aanduiding<<}


{== afbeelding 	==} {>>afbeelding<<}
    
 
Al, wat zij bedenken kan, 
Doet zij voor den armen man; 
Kommen vlierthee, kokend heet, 
Giet zij in hem. 't Klamme zweet 
Breekt weldra den sukkel uit 
En ontdooit zijn harde huid. 
  

{== afbeelding 	==} {>>afbeelding<<}
    
 
Ursula, zoodra zij 't ziet, 
Treuzelt nu ook verder niet, 
Maar bindt hem, zoo lang hij is, 
Aan een braadspit, waar toch wis 
Nu de hitte en laaije gloed 
Hem wel heel ontdooijen moet. 

{==30==} {>>pagina-aanduiding<<}


{== afbeelding 	==} {>>afbeelding<<}
    
 
Daar de hitte in korten tijd 
Zich door 't gansche schip verbreidt, 
Dringt die ook door lijf en leên 
Der bevrozen Turken heen. 
Zoetjes aan ontdooid geraakt, 
Zijn ze als uit een droom ontwaakt. 
  

{== afbeelding 	==} {>>afbeelding<<}
    
 
En in woesten toorn ontbrand, 
Grijpen zij nu 't zwaard ter hand, 
Komen boven en verslaan 
Al, wie hun maar durft weerstaan; 
Hunne sabels, scherp en goed, 
Druipen dra van Christenbloed. 

{==31==} {>>pagina-aanduiding<<}


{== afbeelding 	==} {>>afbeelding<<}
    
 
Ursula zit, bleek van schrik, 
Nog bij 't vuur en braad haar Prik, 
Tot een grimmig turksch mijnheer 
Binnenkomt met blank geweer. 
‘Och pardon, heer officier!’ 
Riep ze; ‘ik braad een Christen hier.’ 
  

{== afbeelding 	==} {>>afbeelding<<}
    
 
Prikkebeen begreep thans wel, 
Dat het uit was met het spel; 
Ook was voet, wang, oor en hand 
Hem al tamelijk verbrand. 
‘Ursel,’ riep hij, ‘‘schielijk, bind 
Los me; ik ben ontdooid weer, kind.’ 





{==32==} {>>pagina-aanduiding<<}

IX. Hoe mijnheer Prikkebeen en zijn dikke vriend gered worden en onder de Turken gaan.



{== afbeelding 	==} {>>afbeelding<<}
    
 
Doch de Turken zijn niet mak; 
Wat hij daar ook tegen sprak, 
Wou hij 't leven redden, dan 
Moest hij worden Muselman. - 
Knielend en diep aangedaan, 
Neemt hij dus den turban aan. 
  

{== afbeelding 	==} {>>afbeelding<<}
    
 
Dikkie, bonglend aan den mast, 
Wordt in 't eind ook aangetast 
Door de warmte en raakt ontdooid. 
Schoon in 't hoofd nog vrij berooid, 
Laat hij zich van boven neer 
Zakken, en.... daar staat hij weer. 

{==33==} {>>pagina-aanduiding<<}


{== afbeelding 	==} {>>afbeelding<<}
    
 
Van verbazing sprakeloos 
Staat hij daar een heele poos 
En, toen hij de Turken ziet, 
Waarlijk, neen, toen vat hij 't niet. 
Hij begrijpt van heel 't geval 
Net zoo veel als niemendal. 
  

{== afbeelding 	==} {>>afbeelding<<}
    
 
En een van de Turken scheen 
Hem precies wel Prikkebeen; 
Ligchaam mager, dun en schraal, 
Neus lang, wangen geel en vaal; 
Dikkie ziet hem, schrikt en.... Bom! 
Tuimelt van ontsteltnis om. 

{==34==} {>>pagina-aanduiding<<}


{== afbeelding 	==} {>>afbeelding<<}
    
 
Prikkebeen lacht en vertelt, 
Hoe de dingen zijn gesteld, 
Waarna Dikkie ook cordaat 
Tot de Turken overgaat. 
Met den turban op zijn kop 
Lijkt hij net een vetten mop. 
  

{== afbeelding 	==} {>>afbeelding<<}
    
 
Ursel nogtans praat en vleit, 
Tot haar Prik heeft toegezeid, 
Dat hij huiswaarts met haar gaan 
Zal en 't reizen laten staan. - 
Op een goed gezegeld blad 
Schrijft hij en belooft hij dat. 

{==35==} {>>pagina-aanduiding<<}


{== afbeelding 	==} {>>afbeelding<<}
    
 
Toen 't stuk was in schrift gebragt, 
Heeft eerst Prikkebeen bedacht, 
Dat zijn zus toch maar altoos 
Met hem deed, wat zij verkoos, 
En dat hij zich altijd maar 
Ringelooren liet door haar. 
  

{== afbeelding 	==} {>>afbeelding<<}
    
 
Daar op eens komt in zijn kop 
Een gelukkig denkbeeld op; 
Zijn gezigt ontplooit zich weer, 
Moedig stapt hij op en neer 
En, na kort en goed beraad, 
Zegt hij tot zijn dikken maat: 
  

{== afbeelding 	==} {>>afbeelding<<}
    
 
‘Hoor eens hier, wat dunkt je er van, 
Wil je nooit gaan trouwen, man? 
Ik weet zeker, dat een vrouw 
Je gelukkig maken zou, 
En.... denk er eens over na, 
Heb je zin in Ursula?’ 





{==36==} {>>pagina-aanduiding<<}

X. Hoe mijnheer Prikkebeen Ursula andermaal verlaten wil, en hoe dat afloopt.



{== afbeelding 	==} {>>afbeelding<<}
    
 
Dikkie zegt hierop zijn vrind, 
Dat hij 't voorstel kostlijk vindt, 
En heeft, zwaar verliefd geraakt, 
Ursula zijn hof gemaakt, - 
Prikkebeen ziet hoogst voldaan 
't Zoet gevrij der beiden aan. 
  

{== afbeelding 	==} {>>afbeelding<<}
    
 
Zoo slijt men in liefde en vreê 
Wel een week twee drie op zee; 
Prikkebeen heeft rust voortaan, 
Dikkie kust, hoogst aangedaan, 
't Roosje, liefelijk en schoon, 
Hem door Ursel aangeboôn. 

{==37==} {>>pagina-aanduiding<<}


{== afbeelding 	==} {>>afbeelding<<}
    
 
Eindlijk wordt men land gewaar; 
Prikkie maakt zich aanstonds klaar, 
Stelt den Dikke aan Ursel voor 
En zegt: ‘Lieve zussie, hoor, 
Nu je een man krijgt, kun je mij 
Missen, en dus scheiden wij.’ 
  

{== afbeelding 	==} {>>afbeelding<<}
    
 
Ursel echter schreeuwt verwoed: 
‘Neen, 'k zeg, dat je blijven moet!’ 
Prikkebeen valt om van schrik, 
Evenzoo ook meester Dik. - 
Beiden liggen stil en stom, 
Ursel trappelt op hen om. 

{==38==} {>>pagina-aanduiding<<}


{== afbeelding 	==} {>>afbeelding<<}
    
 
Doch van drift en boosheid krijgt 
Ursel zelve een flaauwte en zijgt 
Met een gil op beiden neer. 
Geen van hen verroert zich meer, 
En zoo liggen alle drie 
Nu zoo stil in compagnie. 
  

{== afbeelding 	==} {>>afbeelding<<}
    
 
Eindlijk, na een uur misschien, 
Wagen zij 't eens op te zien, 
En daar Ursel ba noch boe 
Zegt, zoo sluipen ze op haar toe. - 
Och, daar ligt ze levenloos, 
Als een bleeke witte roos. 

{==39==} {>>pagina-aanduiding<<}


{== afbeelding 	==} {>>afbeelding<<}
    
 
Wis en stellig is zij dood! 
Dikkie's droefenis is groot, 
Want hij had het lieve kind 
Allerteederlijkst bemind. - 
Diep geroerd en aangedaan, 
Vatten zij het ligchaam aan. 
  

{== afbeelding 	==} {>>afbeelding<<}
    
 
Doch toen zij dat, naar 't behoort, 
Willen gooijen over boord, 
Komt de doode op eens weer bij 
En stoot beiden wild op zij. - 
Prikkebeen ontstelt geducht 
En neemt overhaast de vlugt. 





{==40==} {>>pagina-aanduiding<<}

XI. Hoe mijnheer Prikkebeen met al het scheepsvolk krijgertje speelt.



{== afbeelding 	==} {>>afbeelding<<}
    
 
Och, die goeije Prikkebeen! 
Hij wil vlugten, maar waarheen? 
Rondom 't schip is alles zee, 
Nergens is een veilge steê. 
Rustloos, al rondom, rondom, 
Rent hij op het vaartuig om. 
  

{== afbeelding 	==} {>>afbeelding<<}
    
 
En pas ziet dat Ursula, 
Of zij.... wip! hem achterna. 
Zoo vervolgt ze in breeden king 
Vliegensvlug den vlugteling. 
Rustloos, al rondom, rondom, 
Rent zij ook op 't vaartuig om. 

{==41==} {>>pagina-aanduiding<<}


{== afbeelding 	==} {>>afbeelding<<}
    
 
Zelfs de korte dikke man 
Loopt, zoo hard hij loopen kan, 
Met vooruit gestoken buik 
En verliest daarbij zijn pruik. - 
Rustloos stappend.... bom, bom, bom! 
Rent hij ook het dek zoo om. 
  

{== afbeelding 	==} {>>afbeelding<<}
    
 
Alle Turken, twee aan twee, 
Loopen nu ook spoedig meê 
In gedurig sneller vaart; 
't Zweet druipt taplings uit hun baard. - 
Rustloos, hijgend, stom en krom, 
Rennen alle Turken om. 
  

{== afbeelding 	==} {>>afbeelding<<}
    
 
Ganzen, eenden, duif en kip, 
Al 't gevogelte op het schip 
Komt ook dra in rep en roer; 
En met vreeselijk rumoer 
Fladdren zij in digte drom 
Om den mast al om en om. 

{==42==} {>>pagina-aanduiding<<}


{== afbeelding 	==} {>>afbeelding<<}
    
 
Schoenen, kousen, buis en hoed, 
Vaten, tonnen, beddegoed, 
Tafels, banken, mes en schaar, 
Waterpot en kandelaar, 
Kortom, wat maar is aan boord 
Gaat meê in de maling voort. 
  

{== afbeelding 	==} {>>afbeelding<<}
    
 
Paard en koe en zwijn en os 
Breken uit hun hokken los; 
Hond en kat, de heele hoop 
Gaat als razend op den loop; 
Rustloos, al rondom, rondom, 
Rennen ze op het vaartuig om. 

{==43==} {>>pagina-aanduiding<<}


{== afbeelding 	==} {>>afbeelding<<}
    
 
Zelfs uit scheepshol, reet en gat 
Komt gekropen muis en rat; 
Oud en jong en groot en kleen, 
Dik en dun raakt op de been 
En rent, onder dof gebrom, 
Rusteloos op 't vaartuig om. 
  

{== afbeelding 	==} {>>afbeelding<<}
    
 
Prikkebeen en Ursel daar, 
Dikkie en de Turkenschaar, 
Vee, gereedschap, ieder ding 
Komt in wilde slingering, 
Tot in 't eind het schip zelf zwaait 
En als dol in 't ronde draait. 





{==44==} {>>pagina-aanduiding<<}

XII. Hoe de wijzen van den Dei van Algiers het draaijende schip voor een comeet houden.



{== afbeelding 	==} {>>afbeelding<<}
    
 
Aan het strand met zijn viziers 
Zit de Dei daar van Algiers 
En rookt lekkre varina, 
De eene pijp vóór, de andre na; 
Slaaprig kijkt hij voor zich neer 
En verveelt zich uiterst zeer. 
  
Eindlijk echter wordt hij daar 
Ver in zee een ding gewaar, 
Dat, als razend, gek en dol, 
In het rond draait als een tol. - 
Schoon hij 't met zijn oogen ziet, 
Wát het is, dat vat hij niet. 

{==45==} {>>pagina-aanduiding<<}


{== afbeelding 	==} {>>afbeelding<<}
    
 
Hierop dus ontbiedt de Dei 
Al zijn Wijzen.... Kijk, wat rei! 
En hij vraagt hun kort en goed, 
Wat dat ding beduiden moet. - 
Geven ze er geen antwoord op, 
Dan dreigt hij met galg en strop. 
  

{== afbeelding 	==} {>>afbeelding<<}
    
 
Bleek van schrik en heel ontdaan 
Vangen nu de Wijzen aan, 
Slaan het ding door kijkers ga, 
Lezen honderd boeken na; 
Doch, wat of zij doen of niet, 
Ook zij vatten 't wonder niet. 

{==46==} {>>pagina-aanduiding<<}


{== afbeelding 	==} {>>afbeelding<<}
    
 
Eindlijk komt men overeen, 
Dat het een comeet wel scheen; 
En nu stelt de vlugste kop 
Knapjes een verhandling op, 
Waarin aan Zijn Majesteit 
Alles breed wordt uitgeleid. 
  
‘Strenge Heer!’ zoo spreken zij, 
‘De overtuiging kregen wij, 
Dat het voorwerp, 'twelk Gij ziet, 
Een comeet is, anders niet, 
Die U roem en heil voorspelt.’ - - 
Elk kreeg duizend gulden geld. 

{==47==} {>>pagina-aanduiding<<}


{== afbeelding 	==} {>>afbeelding<<}
    
 
's Andren daags kwam, draaijend nog, 
Maar wel en behouden toch, 
't Schip aan bij den havendam. - 
Toen het daar tot stilstand kwam, 
Kon, van al 't in 't ronde gaan, 
Geen meer op zijn beenen staan. 
  
Prikkebeen voelt maagcoliek, 
Dikkie ligt naar, flaauw en ziek, 
Ursel staat met duizlend hoofd, 
't Scheepsvolk is heel afgesloofd; 
Allen tasten mislijk rond 
Of ze tuimlen op den grond. 
  

{== afbeelding 	==} {>>afbeelding<<}
    
 
Toen de Dei de zaak vernam, 
Werd hij allervreeslijkst gram 
En hing, ieder aan een strop, 
Al zijn domme Wijzen op, 
Omdat die hem altemaal 
Fopten door hun leugentaal. 





{==48==} {>>pagina-aanduiding<<}

XIII. Hoe mijnheer Prikkebeen en de dikke in de slavernij komen.



{== afbeelding 	==} {>>afbeelding<<}
    
 
De drie Christnen houdt de Dei 
Voortaan wreed in slavernij. 
Met een keten zwaar belaân, 
Moet Prik naar den akker gaan 
En wordt op het heete veld 
Ergens aan het werk gesteld. 
  

{== afbeelding 	==} {>>afbeelding<<}
    
 
Doch, pas hoort de Dei er van, 
Wat dóórknap en kundig man 
Dikkie is, of levenslang 
Schenkt hij hem den doctorsrang, 
Waarvoor hij 't jong prinsegoed 
Handig lezen leeren moet. 

{==49==} {>>pagina-aanduiding<<}


{== afbeelding 	==} {>>afbeelding<<}
    
 
Maar de Prinsjes, speelsch en lui, 
Hebben van 't A.B. den brui; 
Leeren kunnen ze altijd wel, 
Zij begeeren pret en spel, 
En dus staat, tot hun pleizier, 
Dikkie voor hen bokje hier. 
  

{== afbeelding 	==} {>>afbeelding<<}
    
 
Dat behaagt hun extra zeer; 
Van het leeren komt niets meer. 
Wat ook Dikkie knort of scheldt, 
Wat al moois hij hun vertelt, 
Altijd is 't: ‘Kom, Doctor, kom, 
Sta nog maar eens knapjes krom.’ 

{==50==} {>>pagina-aanduiding<<}


{== afbeelding 	==} {>>afbeelding<<}
    
 
Eindlijk komt op dat scandaal 
De oude Bei eens in de zaal. 
‘Kennen,’ roept hij, ‘deze twee 
Morgen niet heel 't A.B.C., 
Vriendjelief, dan, bouw er op, 
Zult gij bonglen aan den strop.’ 
  

{== afbeelding 	==} {>>afbeelding<<}
    
 
Onze Dikkie staat ontzet; 
In de galg vindt hij geen pret, 
En dus zeit hij al maar door 
't A.B. aan de Prinsjes voor; 
Doch terwijl hij d'eenen guit 
Leert, wat voert toen de ander uit. 

{==51==} {>>pagina-aanduiding<<}


{== afbeelding 	==} {>>afbeelding<<}
    
 
Kijk, die slaat om 't vette been 
Van den Dikke een touwstrik heen 
En daar bindt hij nog tot last 
Een heel zwaren balk aan vast. - 
Toen nu Dikkie loopen wou, 
Zat hij vast aan blok en touw. 
  

{== afbeelding 	==} {>>afbeelding<<}
    
 
Daarop vlugten zij te zaam 
Naar den tuin. Dik roept door 't raam: 
‘Lieve prinsjes, alle twee, 
'k Bid je, leer toch 't A.B.C.! - 
Och, als je 't niet morgen kent, 
Hangt je Pa mij, armen vent!’ 





{==52==} {>>pagina-aanduiding<<}

XIV. Hoe het waardige drietal uit de slavernij ontvlugt.



{== afbeelding 	==} {>>afbeelding<<}
    
 
Dikkie, die graag vlugten wou, 
Zit nu deerlijk in het naauw; 
Want, of hij al trekt en doet, 
Vast zit hij met d' eenen voet. 
Wat hij trappelt, spartelt, stampt, 
Stijf blijft hij daar vastgeklampt. 
  

{== afbeelding 	==} {>>afbeelding<<}
    
 
Eindlijk echter, met een ruk, 
Raakt hij los. Bij ongeluk 
Stort de kamer van den Dei 
Tevens heelmaal in daarbij; 
Zóó ijsbaarlijk was de schok, 
Toen Dik zoo vervaarlijk trok. 

{==53==} {>>pagina-aanduiding<<}


{== afbeelding 	==} {>>afbeelding<<}
    
 
En thans springt hij, desperaat, 
Uit het raam, dat open staat; 
Doch, niet denkend aan het ding, 
Dat aan 't eene been hem hing, 
Houdt dat aan 't kozijn hem vast.... 
Daar is Holland weêr in last. 
  

{== afbeelding 	==} {>>afbeelding<<}
    
 
Toen de Prinsjes evenwel 
Zagen d' afloop van hun spel, 
Pakte de een hem bij zijn rok, 
De ander gaf een stootje aan 't blok, 
En zoo kwam de Dikke weer 
Op zijn beide voeten neer. 

{==54==} {>>pagina-aanduiding<<}


{== afbeelding 	==} {>>afbeelding<<}
    
 
Naauwlijks staat hij op den grond, 
Of hij kijkt verbijsterd rond, 
Neemt een vaart en gaat als dol 
Met zijn blok aan 't been op hol. - 
Hij had wèl zoo wijs gedaan 
Door zich eerst daarvan te ontslaan. 
  

{== afbeelding 	==} {>>afbeelding<<}
    
 
Ursel, die voor 't venster staat, 
Ziet, hoe Diklief vlugten gaat, 
En terstond vlugt nu ook zij 
Uit de wreede slavernij. - 
Met op zij een blinkend zwaard 
Loopt zij als een hollend paard. 

{==55==} {>>pagina-aanduiding<<}


{== afbeelding 	==} {>>afbeelding<<}
    
 
Onderwijl plant Prikkebeen 
Kropsla, bloemkool, ui en peen, 
En een baardig turksch soldaat, 
Die daarbij op schildwacht staat, 
Geeft hem ieder oogenblik 
Op zijn langen neus een tik. 
  

{== afbeelding 	==} {>>afbeelding<<}
    
 
Schoon, daar op een morgen ziet 
Hij zus Ursel in 't verschiet, 
En dat maakt hem zoo benaauwd, 
Dat hij vlugt naar 't naaste woud, 
Waar hij in zijn angst de wijk 
Neemt op een stokouden eik. 





{==56==} {>>pagina-aanduiding<<}

XV. Hoe bij de vlugt al de bewoners van het land om het leven komen.



{== afbeelding 	==} {>>afbeelding<<}
    
 
Prikkebeen zit hoog en droog 
Op dien eik; maar 't scherpziend oog 
Van zijn zuster Ursula 
Merkt zijn lange beene dra. - 
‘Kom, broêr,’ roept ze, ‘vlugt met mij 
Uit de wreede slavernij!’ 
  

{== afbeelding 	==} {>>afbeelding<<}
    
 
Broêrlief nogtans houdt zich doof 
En klimt hooger op in 't loof. - 
Wat zus Ursel roept of bidt, 
Prik verroert geen enkel lid, 
‘Hoe gelukkig’ - denkt de man - 
‘Dat mijn zus niet klautren kan!’ 

{==57==} {>>pagina-aanduiding<<}


{== afbeelding 	==} {>>afbeelding<<}
    
 
Onderwijl vlugt docter Dik, 
Voortgezweept door angst en schrik; 
Doch, door 't schuren, dat het doet, 
Raakt zijn blok allengs in gloed. 
Vonk en vlam slaat er uit op; 
Dikkie's wanhoop rijst ten top. 
  

{== afbeelding 	==} {>>afbeelding<<}
    
 
Gras en kruiden, heester, plant, 
Alles raakt weldra in brand. - 
Met de staarten in de lucht 
Komen leeuwen aangevlugt. - 
Mensch en dier stormt, bang te moé, 
Op 't naburig zeestrand toe. 

{==58==} {>>pagina-aanduiding<<}


{== afbeelding 	==} {>>afbeelding<<}
    
 
Prikkebeen, die spoedig ook 
Op zijn boom de brandlucht rook, 
Moest nu, om den dood te ontgaan, 
Ook wel uit zijn hoek van daan. - 
Toen hij naar beneden kwam, 
Stond de stam al half in vlam. 
  

{== afbeelding 	==} {>>afbeelding<<}
    
 
Ursel grijpt hem bij de hand, 
Om te vlugten naar het strand; 
Dikkie volgt met luid gekerm; 
Mensch, gediert - een digte zwerm 
Loopt, loeit, brult uit volle keel.... 
't Is een akelig tooneel! 

{==59==} {>>pagina-aanduiding<<}


{== afbeelding 	==} {>>afbeelding<<}
    
 
Stadig wint de brand meer veld. 
Alles vlugt voor 't vuurgeweld 
Alles springt pardoes in zee, 
Alles, tot die leeuw zelfs mee; 
Alles spartelt nog een poos, 
En verzinkt toen voor altoos. 
  
Dikkies blok was echter toch 
Heelemaal verbrand niet nog, 
En dient nu het drietal tot 
Een hun 't leven reddend vlot. - 
D'armen Dei zien ze ondergaan 
In den koelen oceaan. 





{==60==} {>>pagina-aanduiding<<}

XVI. Hoe de reis op het blok voorspoedig afloopt.



{== afbeelding 	==} {>>afbeelding<<}
    
 
Daar dus dobberen de drie 
Zoetjes voort in compagnie, 
Tot hun oog in 't ver verschiet 
Eindelijk een vaartuig ziet. - 
Langzaam komt dat naderbij 
En verneemt hun noodgeschrei. 

{==61==} {>>pagina-aanduiding<<}


{== afbeelding 	==} {>>afbeelding<<}
    
 
Spoedig nu verscheen een boot, 
Die hen redde uit allen nood; 
En, wie had wel ooit verwacht, 
Wie 't ooit mogelijk gedacht, 
Dat het schip, waarop men kwam, 
Was.... ‘'t Fortuin van Rotterdam?’ 
  

{== afbeelding 	==} {>>afbeelding<<}
    
 
Ursel had door 't koele bad 
Evenwel toch kou gevat, 
En voelt zich van rheumatiek 
Onpleizierig, flaauw en ziek, 
Waarom broerlief nacht en dag 
Van haar bed niet wijken mag. 

{==62==} {>>pagina-aanduiding<<}


{== afbeelding 	==} {>>afbeelding<<}
    
 
‘Prikkie,’ zucht ze voor en na, 
‘'k Voel, dat ik gaauw sterven ga; 
Maar, als je mij wàt bemint, 
Dan beloof me, beste vrind, 
Van dat dwaas kapelgevang 
Af te zien je leven lang.’ 
  

{== afbeelding 	==} {>>afbeelding<<}
    
 
Prikkie wordt van schrik zoo bleek, 
Dat hij zelf ook ziek wel leek, 
En dus dringt zij hem een kop 
Uit haar eigen drankflesch op. - 
Zuchtend slikt hij met haar mee 
Vliersop en kamillethee. - 

{==63==} {>>pagina-aanduiding<<}


{== afbeelding 	==} {>>afbeelding<<}
    
 
Eens, toen hij aan 't snurken hoort, 
Dat zij slaapt, pakt hij zich voort. 
Zoetjes, zonder 't minst geluid, 
Wipt hij de kajuitsdeur uit, 
Tot hij eindlijk onverlet 
Op het dek zijn voeten zet. 
  

{== afbeelding 	==} {>>afbeelding<<}
    
 
Lieve grut.... wie, denkt ge wel, 
Staat daar vóór hem? - Peternel, 
Zijne als dood betreurde bruid! 
Van verrukking giert zij 't uit, 
Pakt hem, zoent hem. - Speleman 
Speelt zoo mooi, als hij maar kan. 





{==64==} {>>pagina-aanduiding<<}

XVII. Hoe mijnheer Prikkebeen nogmaals de vlugt neemt.



{== afbeelding 	==} {>>afbeelding<<}
    
 
Nelle zegt: ‘Kom, vlugten wij 
En kom naar mijn land met mij!’ 
Doch hij schudt bedroefd het hoofd; 
Wat hij Ursel heeft beloofd 
Valt hem eensklaps zwaar op 't hart. - 
Arme man, groot is zijn smart. 
  

{== afbeelding 	==} {>>afbeelding<<}
    
 
Maar toen eindlijk Peternel 
Zegt: ‘Kom, engel, kom toch snel; 
In de landstreek, waar ik woon, 
Vindt ge vlinders wonderschoon,’ 
Toen kon Prik haar niet weerstaan 
En roept: ‘Schatje, laat ons gaan!’ 

{==65==} {>>pagina-aanduiding<<}


{== afbeelding 	==} {>>afbeelding<<}
    
 
Voordat Ursula ontwaakt, 
Wordt nu alles klaar gemaakt. 
De kaptein geeft op hun beè 
Hun een boot met roeijer mee, 
Die hen zonder ongeval 
Brengen moet naar vasten wal. 
  
Prikkebeen met zijne bruid, 
Die haar mop in de armen sluit, 
En de Speelman.... deze drie 
Vlugten zoo in compagnie. - 
Op de maat van Speleman 
Roeit de roeijer wat hij kan. 

{==66==} {>>pagina-aanduiding<<}


{== afbeelding 	==} {>>afbeelding<<}
    
 
Door een langen slaap verkwikt, 
Ontwaakt Ursel en ze schrikt, 
Daar ze Prikkebeen niet ziet. 
‘Broêr, waar ben je? Hoor je niet?’ 
Roept ze; maar er antwoordt geen; 
Driftig springt zij op de been. 
  

{== afbeelding 	==} {>>afbeelding<<}
    
 
Prikkie was al ver van boord, 
En toen Ursula dat hoort, 
Krijgt ze een vlaag van razernij; - 
Wild stoot ze iedereen op zij, 
Grijpt zich aan de touwen vast 
En klimt in den hoogsten mast. 

{==67==} {>>pagina-aanduiding<<}


{== afbeelding 	==} {>>afbeelding<<}
    
 
Daar juist komt de sloep aan 't strand; 
Allen springen blij aan land 
En een warm: ‘Wien Neerlandsch bloed’ 
Geeft lucht aan hun vol gemoed. - 
Zelfs de mop bromt wel te vreê 
In het koor met de andren meê. 
  

{== afbeelding 	==} {>>afbeelding<<}
    
 
Ursel, ziende hoe Prik landt, 
Houdt, in woede en drift ontbrand, 
Zich niet meer bekoorlijk vast; 
Gillend tuimelt ze uit den mast; 
Maar gelukkig houdt een touw 
Nog in 't vallen de arme vrouw. 





{==68==} {>>pagina-aanduiding<<}

XVIII. Hoe Ursula uit kwaadaardigheid jammerlijk aan haar einde komt.



{== afbeelding 	==} {>>afbeelding<<}
    
 
Toen zij weer beneden kwam, 
Vloog ze naar het roer en nam 
Dat den stuurman uit de hand. - 
Regelregt stuurt ze aan op 't land 
En trotseert het golfgeklots 
En 't gevaar van klip en rots. 
  

{== afbeelding 	==} {>>afbeelding<<}
    
 
Spoedig echter stoot het schip .... 
Krak! op een verborgen klip. - 
't Is met man en muis vergaan; - 
Ursel stoort zich daar niet aan, 
Maar werpt zich, pardoes, in zee 
En zwemt moedig naar de ree. 

{==69==} {>>pagina-aanduiding<<}


{== afbeelding 	==} {>>afbeelding<<}
    
 
Ook de Dikke, die aan 't been 
Nog zijn blok had, als voorheen, 
Ging daar daadlijk regt op staan, 
Om alzoo den dood te ontgaan. - 
Wel wat nat, maar welgemoed, 
Drijft hij landwaarts met den vloed. 
  

{== afbeelding 	==} {>>afbeelding<<}
    
 
Prikkebeen zit hand in hand 
Met zijn Peternel aan 't strand, 
Toen hij daar in 't ver verschiet 
Eensklaps Ursel zwemmen ziet. - 
Radeloos van angst en schrik, 
Vlugten zij op 't oogenblik. 

{==70==} {>>pagina-aanduiding<<}


{== afbeelding 	==} {>>afbeelding<<}
    
 
Toen de Dikke, koud en nat, 
Eindlijk 't land betreden had, 
Loopt hij, met zijn blok aan 't been, 
En is eerder niet tevreên, 
Dan toen hij zijn trouwen vrind, 
Nelle en Speelman wedervindt. 
  

{== afbeelding 	==} {>>afbeelding<<}
    
 
Maar ach - daar komt Ursel aan! 
't Viertal blijft nu roerloos staan 
En wacht, met beklemd gemoed, 
Wat er verder volgen moet. - 
Prikkebeen trilt als een riet, 
Speelman speelt een klaaglijk lied. 

{==71==} {>>pagina-aanduiding<<}


{== afbeelding 	==} {>>afbeelding<<}
    
 
Ursel komt; - maar toen zij hoort, 
Dat haar broeder hart en woord 
Heeft verpand aan Peternel, 
Springt van kwaadheid ze uit haar vel. - 
Met een vreeselijk gerucht 
Spat ze in stukken door de lucht. 
  

{== afbeelding 	==} {>>afbeelding<<}
    
 
Prikkie delft met eigen hand 
Haar een grafkuil in het zand 
En strooit roosjes daarop neêr; 
Dikkie's oogen tranen zeer, 
En de Speelman speelt zóó droef, 
Dat zelfs mop huilt: Oef! Oef! Oef! 





{==72==} {>>pagina-aanduiding<<}

XIX. Hoe alles in 't eind nog wonderbaarlijk goed afloopt.



{== afbeelding 	==} {>>afbeelding<<}
    
 
Hierop trekt het viertal voort 
Naar 't land, waar Nel t'huis behoort. - 
Heel genoeglijk kuijren zij 
Arm in arm, in bonte rij; 
Speelman huppelt voor hen uit.... 
O, die Speelman is zoo'n guit! 
  

{== afbeelding 	==} {>>afbeelding<<}
    
 
Eindlijk echter op een dag, 
Toen Nels dorp al voor hen lag, 
Zet de bruid zich bijster teêr 
Aan haars bruîgoms zijde neer, 
Aait hem, zoent hem, hemt en kucht 
En snikt onder diep gezucht: 
  
‘Lieve, beste schat, ik word 
Nu je huisvrouw binnen kort; 
Maar.... één ding verzweeg ik jon; 
Weet dan, ik ben we.. duw.. vrouw 
En heb kin..ders acht in tal. - 
Zeg, dat doet toch niemendal!’ 

{==73==} {>>pagina-aanduiding<<}


{== afbeelding 	==} {>>afbeelding<<}
    
 
Prik trok bij dat vreemd berigt 
Eerst wel een wat zuur gezigt, 
Maar toen hij 't zoet achttal zag 
En dat hem in de armen lag, 
Riep hij: ‘Kinders, groot en klein, 
'k Wil je trouwe vader zijn.’ 

{==74==} {>>pagina-aanduiding<<}


{== afbeelding 	==} {>>afbeelding<<}
    
 
't Bruiloftsfeest had plaats met glans. - 
Prikkebeen leeft jaren thans 
Kneutrig met vrouw Peternel 
En is frisch, gezond en wel. - 
Nooit gaat er een dag voorbij 
Zonder vlindervangerij. 
  
Dikkie woont bij 't paar in huis 
En leert aan al 't jong gespuis 
Even druk het A.B.C. 
Als hij 't aan die Prinsjes dee, 
Schoon hij altijd nog zijn blok 
Tot gedachtnis met zich trok 

{==75==} {>>pagina-aanduiding<<}


{== afbeelding 	==} {>>afbeelding<<}
    
 
Speelman ook komt nu en dan 
En heeft dol pleizier, de man, 
Als hij ziet, hoe 't jonge goed 
Vecht, ravot en kunsten doet. - 
Daarbij drinkt hij zijn glas bier.... 
Dees historie eindigt hier. 





