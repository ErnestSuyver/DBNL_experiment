 
   
	  
		  ‘Ode Lvgdunensis II’ 
		  Janus Dousa 
		 
		  ALGEMENE OPMERKINGEN 
		  Dit bestand is een door Johan Koppenol vervaardigde transcriptie van Janus Dousa's ‘Ode Lvgdunensis II’ uit 1575. 
		    
		 
		   
			 2002 dbnl / Johan Koppenol 		
		   
		  dous002odel01_01 
			 	
	 	 
	 		
	 			
	 			bestand aangeleverd door Johan Koppenol
	 		
		  Janus Dousa, ‘Ode Lvgdunensis II’. In: id, Nova poemata, fol. [E4]r-[F6]r. 1575. 
	 		 
		 
  	
  		
  			Wijze van coderen: standaard
  			
  		
  	
  	
  		
  			Latin
  		
  	
  	
  		
  			‘Ode Lvgdunensis II’
  			Janus Dousa
  			
  			
  			
  				
  				
  				
  			
  		
  		
  		
  		
  			
  		
  		
  			
  			
  		
  		
  		
  		
  	
  	
  		
  			‘Ode Lvgdunensis II’
  			Janus Dousa
  			
  			
  			
  				
  				
  				
  			
  		
  		
  		
  		
  			
  		
  		
  			
  			
  		
  		
  		
  		
  	
	  
		 
		  2001-12-18 
		   
			 LvtL 
		   
		  colofon toegevoegd 
		 
	 	 
	 		2015-07-14 
	 		 
	 			AS 
	 		 
	 		aangepast aan richtlijnen juli 2015 
	 	
	  
   
  
Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Janus Dousa, ‘Ode Lvgdunensis II’. In: id, Nova poemata, fol. [E4]r-[F6]r. 1575.
 
Zie: https://www.dbnl.org/tekst/dous002odel01_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 
 
  
	  
		 
		  Ode Lvgdvnensis II.

		   
			 	Ad Ioannem Havtenvm reipvblicae Lvgdvnensi à Secretis. 
			 
			 HAutene, nî te plus oculis ament,  
			 Nî te in sinu, ipsis inque oculis ferant,  
			 Musaeque, Gratiaeque, & ipsum  
			 Quantum adeò Venerum, atque Amorum est:  
			 O inuenustas tunc Veneres nimis,  
			 Musaque tristes, atque inamabiles:  
			 O nomine indignos Amores:  
			 O Charites sine gratia omni.  
			 Sed Gratiarum grata cohors nimis,  
			 Musaeque semper Musicè habent suos:  
			 Natiua nec sic prorsum Amores  
			 Liquit amabilitas, nec ipsa  
			 Expers venustate est adeo Venus,  
			 Vt non suis te plus oculis ament,  
			 Non in sinu sibi dicatum,  
			 Inque ferant oculis alumnum.  
			 Quid ergo mirum, tot si ope numinum,  
			 Et tot Dearum praesidijs ferox  
			 Maranicae expeditionis  
			 Ludibrium, obsidiumque nuper  
			 Spreuisti inultus? aegide quem sua,  
			 Placere se vult dum Veneri suae,  
			 Texisse, seruatum esse & ipsum  
			 Credibile est voluisse Martem.  
			 Qui te per hostes mille grauissimos  
			 Domique, & intrà moenia maximè,  
			 Dextra sinistra rem exhibentes,  
			 Intrepido dedit ire gressu.  
			 Thorace septum plusquàm adamantino,  
			 Constantia dico, atque fide, & graui,  
			 Quam semper ante oclos habebas,  
			 In patriam pietate Ciuis.  
			 Camoenae amoenae, vestra ope nunc opus  
			 Vestro Poëtae: nec pote sum Deae  
			 Tacere, qua me Hautenus in re  
			 Iuuerit, officijsque quantis  
			 Obnoxium me reddiderit sibi:  
			 Nec me modò, sed Rem qouque Publicam  
			 Omnem, mihi quae luce semper   
			 Carior, hisque oculis futura est.  
			 Vobis sed istud dicam equidem palam,  
			 Vos porrò multis dicite millibus:  
			 Anusque curate hac loquatur  
			 Pagina ne fugiens citò aetas  
			 Obliuiosis inuida seculis,  
			 Nocte illius caeca hoc studium tegat:  
			 Neu nomine in deserto Arachne  
			 Texat opus, tenuemque telam.  
			 Nam quos labores pertulimus simul,  
			 Ab hoste pressi dum fuimus fame,  
			 Ferroque, testis ipse testis  
			 Esse potes, neque enim poëtam,  
			 Hautene, decretum hic agere est mihi.  
			 Procul Poëtae sint, procul hinc volo  
			 Commenta vatum. vera quippe  
			 Historica fide agenda res est.  
			 Ergò labores quos tulimus simul,  
			 Hostilis vrbem dum tenuit metus  
			 Vallo, fame, obsessamque ferro,  
			 Nil opus est memorem monere.  
			 Notum tibi nam, quo studio fori  
			 Hinc Alpha, & illinc Beta sategerint  
			 Mutabile ad defectionem  
			 Farris inops stimulare vulgus.  
			 Dum quod vel anno sat foret hordeum  
			 Zythepsa perdit: quaeque fami byne  
			 Esset leuandae, excocta flammis  
			 Esui inepta, nec apta potû,  
			 Mutata aceto, redditur, & nouo  
			 Sapore abusam ceruisiam dolet.  
			 Omitto Dardanariorum  
			 Perfidiam, nec opus referre hîc:  
			 Vendentium clam, quae dare publicos  
			 Frumenta in vsus debuerant palam:  
			 Condenda auarè, promere illa  
			 Nî subigat pretiosus emptor.  
			 Quae de beatis dicta velim modo,  
			 Iisque, queis res illa erat in manu:  
			 Qui dico puluinis sedere  
			 In prasinis, solio & Curuli  
			 Sueti. ad Sodales namque quod attinet  
			 Collegiorum, & Ciuica nomina  
			 Tum qui Sagittari vocantur:  
			 Quid melius pote, fortiusúe  
			 Fuisse? qui Rem tam bene Publicam,  
			 Contra omnium spem, votaque Circij,  
			 Et Clusij, vt scis, in foro qui  
			 Vsque suo Borean agebant:  
			 Defendere ausi non sine maximis  
			 Molestijs, freti auxilio Dei  
			 Solius: expensamque vitam  
			 Haud sibi, sed patriae referre.  
			 Testis Iacobus Duziades mihi  
			 Hautene, tuque, & si quis amicior  
			 Sibi ipse, mutasse Aurasino  
			 Imperio iuga gaudet Albae:  
			 Nondum expiatis oblita caedibus,  
			 Verum expiandis, si faueat Deus,  
			 Breui, ipse vti spero rogoque,  
			 Iure meo, meritoque Iberum.  
			 Atqui doloris hoc cumulum insuper  
			 Mali addidit mî, quod Populo magis  
			 Curae esse rem suam viderem,  
			 Quam Dominis, procerum coetû.  
			 Namsumma rerum credita quêis erat,  
			 Censere mecum si capite posse,  
			 Hoc me puto praestare posse,  
			 Vix numero totidem repertos,  
			 Quot culta Nili diuitis ostia,  
			 Vrbi vsui ex his qui fuerint bono:  
			 Nullumque vulnus Lugoduno,  
			 Heu, grauius reor accidisse,  
			 Istos probos quàm Lanitij ordines,  
			 Quaterque Denos quos perhibent Viros:  
			 Ex oppidi prisco instituto  
			 Quos penes in Popoulum potestas.  
			 Vrbisné Laedae Ciuem? (aliquemné ita  
			 Ciuem esse fungum, qui Batauus fiet?  
			 Quid dico Ciuem? imò Tribunum  
			 Ciuibus impositum regendis,  
			 Optare Iberum seruitum sibi:  
			 Et supplicem velle his fieri, quibus  
			 (Pròh tempora, inuersique mores)  
			 Debuerat timor ipsus esse?  
			 Quenquamné sic factum immemorem sui,  
			 Iurandumvti ius aestimet irritum,  
			 Ius Publicum causa asserendi  
			 Quod dederat prius Aurasino?  
			 Fame paratos cum uideat mori  
			 Ciues, & vrbem Marte tuerier:  
			 Parte altera aduentare classem  
			 Subsidio Boïsotianam,  
			 Praesto futuram, si faciles Deus  
			 Ministret aestus, Caecia, & Africo  
			 Iuuante decursus aquarum.  
			 Adde etiam incolumi Aurasino.  
			 Hoc viderat mens prouida vindicis,  
			 Bronchorstij acris, quippe suo malo  
			 Longoque docti vsu, malignas  
			 Horum hominum dominationes,  
			 Nullaque minitum imperium fide.  
			 Eoque, qui illi feruor erat viro,  
			 Omnem potestatem abrogare his,  
			 Re super hac etiam ad Camillum  
			 Datis tabellis certus erat semel.  
			 Quod perpetratum reddere dum parat,  
			 In ordinem ipsummet redactum  
			 Vidimus, & fuit aegrè amicis.  
			 Hoc ipse questus hei quoties mihi est,  
			 Quàm saepe questus ipsum etiam tibi  
			 Hautene, partiri vsque tecum  
			 Consilia, ah, solitusque curas.  
			 Virtute foelix ille quidem sua,  
			 Fidensque, & idem Publicae amans Rei,  
			 Quantum potest amare quisquam  
			 Hanc alius: stomachoque muri  
			 Ahenei instar cedere nescio,  
			 Id quod de Achille tradit Horatius:  
			 Foelixque Bollanus cerebri:  
			 Famae auidus, pretioque durus  
			 Flecti: nisi quod de puero Alphitêi,  
			 Fas vera fari, consuli honestius  
			 Potis fuisset, hoc nec ipse  
			 Inficias, puto, amicus ibis.  
			 Sed functus aeuo cessit, & hanc meo  
			 Douzae propinquo lampada tradidit:  
			 Heu, morte venalem arte visus  
			 Herculea petijsse laurum.  
			 Nobis relinquens obsidium, & famem,  
			 Et monstra, facto quae velut agmine  
			 Mox lucis erupere in auras,  
			 Herculeo superanda nisu.  
			 Quid multa? iniquae plenum opus aleae  
			 Adire visi nec cinere abditos,  
			 Vt ante, sed clarè emicantes  
			 Ire Tribunitios per ignes:  
			 Fluctu opprimendos non nisi maximo,  
			 Qualis sequutus mox Boïsoticus.  
			 Vt quos, Patrum accito frequenti  
			 Concilio, bonus ille Circî  
			 Collega, dictus Dimidum tui  
			 O Laeda, Iano progenitus patre,  
			 Et ipse Ianus non biuertex  
			 Ille quidem, geminaque fronte,  
			 Sed par, modo huic non & geminus Deo,  
			 Ad duplicis linguae arma quod attinet:  
			 Septentrionali tepentes  
			 Vsque recalfaciebat aura.  
			 Quid, non suis mox viribus obrutus  
			 Resedit ardor, autaque Circij  
			 Pridem fames clamore, coepta  
			 Lenior & leuior videri?  
			 Quàm longius se vele negauerant  
			 Perferre sponsi Penelopes modò,  
			 Praetorio ipsi derepente  
			 Obsidium facere, & Tribunos,  
			 Meumque Douzam, teque Notarium,  
			 Rubiginoso non sine acynace,  
			 Strictisque circumsistere ausi  
			 Dentibus, & Tragico Senatum  
			 Terrere vultu: quin etiam insuper  
			 His comminari, nî sibi gratia  
			 De sportula, atque commeatu  
			 Paniceo fieret, fugandae  
			 Qui sat fami esset, sese igitur palam  
			 Valentiori postridie manu,  
			 Et conglobatos adfuturos  
			 Cum socijs pariter trecentis.  
			 Magna illa totum quasserat oppidum  
			 Metu, suarum partium, & hostium  
			 Confisa defensore Iano  
			 Colluuies tunicata ulgi.  
			 Curae Deo sed nostra salus fuit,  
			 Qui postero, quàm contigit hoc, die  
			 A Principe optatam salutem  
			 Misit, & auxilij benignam  
			 Spem luxit vrbi. quid tabulas loquar,  
			 Reducta quêis mens ciuibus anxijs,  
			 Reducta virtus, & remissae  
			 Corporibus rediere vires?  
			 Saluere gratis vos iubeo modis  
			 Gratas tabellas, vosque quibus deus  
			 Tam nuncij optati tabellas  
			 Ferre dedit, medios per hostes.  
			 In ore ego vos saepe feram meo:  
			 Canamque de tot, qui reduces fore  
			 Iurauerant, solos redisse:  
			 Ferre famen potius paratos,  
			 Praestare quàm non pollicitis fidem,  
			 Aut facta dictis addere, caeteri ut  
			 Fecere, quos vnda aucta, & hostis  
			 Heu patria prohibebat vrbe.  
			 O me beatum, cum subit illius  
			 Imago noctis, qua mihi, & optimo,  
			 Bronchorstij in locum, Iacobo  
			 Douziadi moderamen vrbis,  
			 Et summa rerum tradita Principis  
			 Iussu, & piorum non sine gaudio,  
			 Ne quid mali intestino ad hoste  
			 Publica Res caperet, timentûm.  
			 Illas dedistis vos mihi de manu in  
			 Manu tabellas, nunc etiam mihi  
			 Dulces tabellas, quae supremam  
			 Rebus opem dubijs tulere.  
			 Ergo ore ego vos saepe feram meo,  
			 Paresque vobis quas dedimus Ducem ad  
			 Classis Loïsum ferre, cursu,  
			 Obsequio, ac taciturnitate  
			 Dicam columbas, addem etiam fide.  
			 Verum & tibi laus debita non minor  
			 Hautene, tàm saepe obuiam auso  
			 Ire Tribunitijs procellis.  
			 Tu, cum virili Marte nocentior  
			 Chloê, Sacrorum credo cupidine,  
			 Ad arma Conscriptos ad arma  
			 Haud verita exstimulare Patres,  
			 Rerum nouarum quos cupidissimos  
			 Norat, nec ausos prodere se tamen,  
			 Dum tot malos bonis frequentes  
			 Curia habet sine lege mistos,  
			 Nostras in arctum cogere copias  
			 Nonariarum tenderet agmine,  
			 Vulgique mendicabulorum  
			 De triuio comitante foece:  
			 Primus rescisti consilia hostium,  
			 Tempus, diem, horam, tesseram, item locum,  
			 Modumque coniurationis,  
			 Et capita, auxiliariosque.  
			 Sed Fuluia vsus indice, quae tibi,  
			 Ceu Tullio olim, conscia partium,  
			 Decreta, connuentusque notos  
			 Foemineo patefecit astu.  
			 Primus locando praesidio in Vijs,  
			 Et insidendis pontibus, & foro,  
			 Mique ac meo agnato cauendi  
			 Auctor ab insidijs fuisti.  
			 Nec te fefellit, quid pareret domi,  
			 Forique in ipsis visceribus latens  
			 Colubra. nota dicta habebas,  
			 Nota etiam horum inimica coepta.  
			 At nulla visa his res grauior tamen,  
			 Quàm Publicae quod Scriba Rei fores:  
			 Praesente nec quîcquam Togatus  
			 Te sine consulere ordo posset.  
			 Confisus hac tu Palladis aegide,  
			 Calcasti anilem sub pedibus metum,  
			 Ianique conatus, grauesque  
			 Circî inimicitias, & iras.  
			 O si canendis nunc locus his foret,  
			 Vt mî ille suauis accideret labor:  
			 Nec tempore vllo te Camoenae  
			 Deficerent memorare nostrae.  
			 Sed me Iacobus Douza meus vocat  
			 Collega, primo ponere quem loco  
			 Decebat. ô te ita ille seruet  
			 Incolumem viridi senecta  
			 Cognate Lugduno, & Batauis Deus,  
			 Fido vt fidelem te memini mihi,  
			 Firmumque, communique amicum  
			 Et patriae, & Domino fuisse.  
			 Praesentiae vis quid valeat tuae,  
			 Sensere Patres, cum Mathenesij  
			 Diploma, Baldaeique scriptum,  
			 Concilij procerum acciendi  
			 Occasionem praebuit, haud tibi  
			 Dico, Viris ijs sed Decies Quater  
			 Iacobe, nunquam aeque beatis,  
			 Nunquam alias mage ouare visis,  
			 Quàm tempore illo, cum numero quidem  
			 Longè priores, verum animo impares,  
			 Nos sorte sperarant frequenti  
			 Vincere. sed minuit tumorem  
			 Sententiae vox illa prior tuae,  
			 Dissentientis conditionibus  
			 Fallace promisso, nec vllo  
			 Hesperio nisi praede fultis.  
			 Nî forte dicat quis Mathenesum,  
			 In abdicanda tam male compare  
			 Pridem Tridentinis abusum  
			 Consilijs. erit ille fidus,  
			 Datam fefellit qui domine fidem?  
			 Namque hic omitto de Domino queri.  
			 Illud videmini monendi  
			 Mî modò, cauto opus esse vobis,  
			 Ne qui Tridentum tam didicit bene,  
			 Constantienses nunc Canonas quoque  
			 Sit doctus, & seruare pacta  
			 Hereticis scelus esse ducat.  
			 Ne multa, credi non bene perfugae,  
			 Tot qui sacramenta irrita fecerit:  
			 Nobisque censebas cauendum  
			 Esse reconciliato ab hoste.  
			 Haec summa, certum te potius mori,  
			 Vitamque finire ingenua fame,  
			 Quàm Patriae pactum Parenti  
			 Nassouio violare foedus.  
			 Quêis succinentes nos quoque legibus,  
			 Prò tempore illo pauca, sed asperè  
			 Satis rei pro indignate  
			 Diximus. hinc reliqui sequuti.  
			 Pijsque iniquo cernere erat gradu  
			 Sedre mistos Papicolas, Petro,  
			 Primarius quod Consul esset,  
			 Vermerio praeunte verba.  
			 Petro Hadriani prole, viro quidem  
			 Forti, & fideli: sed domitos parum  
			 Habente Collegas, eoque  
			 Saepe gradum cohibere iusso.  
			 Dicere nostro tu quoque carmine,  
			 Cognominis mî Iane, sate inclita  
			 De stirpe Duuenuordiorum:  
			 Dux pariter bonus, atque miles.  
			 Et vos eadem progeniti domo,  
			 Fratres gemelli, non sine gloria  
			 Ictisque destinare certos,  
			 Remque malam dare glande docti.  
			 Bruchouij nec vos tacitos sinam  
			 Praetorio ambos munere nobiles,  
			 Par ciuium, & fratrum fidele:  
			 Teque grauem spolijs Iberum  
			 Verlane, gesta re toties bene.  
			 Clarumque equestri stirpe Raporstium:  
			 Huicque additum in partem laborum  
			 Excubijs vigilum locandis,  
			 Signoque dando strennuum, & impigrum  
			 Montfortium: & te compare cum tuo,  
			 Andraea, dordracum merenti  
			 Cui posuit spetiosa nomen.  
			 At ô quibus vos laudibus efferam,  
			 Sagoque, & armis praepositi Duces,  
			 Francisce Murendala, teque  
			 Theuderico genitore natum  
			 Arnolde: & horum cedere nemini,  
			 Bonoque semper visum animo Scotum:  
			 Quarumque te Piscari, & ipsum  
			 Theuderico genitum parente?  
			 Quo primipilos carmine, quo Lyra  
			 Dicam optiones, quiúe Vicarij  
			 Fuere, Vexillarijúe,  
			 Pro patria haud timidos obire?  
			 Manipulares cumné Triarijs,  
			 Decuriones an potius loquar?  
			 An hos, & illos buccina vna  
			 Nostra canet pariter Thalia?  
			 Vtroque opinor. imò bonos simul  
			 Omnes ad vnum funere seu manu  
			 Facto solutus, & sub altis  
			 Moenibus ante oculos parentum  
			 Ab hoste stratos: siue etiam quibus  
			 Perire sicca morte dedit Deus,  
			 Famesúe, fulminisúe ritu  
			 Pestilitas mala misit Orco.  
			 In quêis honorem non minimum, vt puto,  
			 Virtute vera commeritus, patre  
			 Praetore arenosis Iacobo  
			 Sub tumulis Iäcobus ortus,  
			 Catuici ad actam littoris. ô caput  
			 Solers, in hostem seu facere impetum  
			 Repente, certos sine plumbo,  
			 Seu dare ferro opus esset ictus.  
			 Qui nunc sacer Dijs Manibus additus,  
			 Tibi interempto pro patria, & quidem  
			 Pugnando, Barthlomaee gaudet  
			 Elisijs comes ire campis.  
			 Lugete Ciues, lugeat vrbs Ducem:  
			 Vicarium dux luge etiam tuum  
			 Vischaere, non vnquam nec arctis  
			 Temporibus tibi defuisse  
			 Visum. laborum nam patiens erat,  
			 Insomniaeque, & pulueris, & famis:  
			 Saepe & minari auditus hosti:  
			 Brachia se duo, sinulosque  
			 Habere ciues, altero vti famem  
			 Sistant comeso: qui super altero est,  
			 Vt foeminis, natisque, & à se  
			 Carnifices gladios repellant.  
			 Dij multa at isti dent mala Circio,  
			 Barbam leoni vellere mortuo,  
			 Laruisque qui pugnare fortis,  
			 Hunc etiam capere ausus hostem est:  
			 Sed morte functum, cum neque iam loqui  
			 Mutus, tenebris obsitus, & Styge,  
			 Pro se ipse, nec famam tueri  
			 Incolumem gladio valeret.  
			 Illum & Thrasonem dicere non timens  
			 Audace lingua, pectore non item:  
			 Sibi amputaturum nec vltrà  
			 Brachia, nec nociturum Iberis.  
			 De Publica & Re vos meriti bene,  
			 Vereque digni nomine Ciuium,  
			 Nostra nec indigni arte, quorum  
			 Hic etiam tituli legantur  
			 Prae caeteris, Corneli Euerardice,  
			 Cornelio & tu progenitus patre  
			 Francisce, cuique à flore nomen  
			 Ipsa suo posuit Dione.  
			 Vos Treuiros sed dicere quid vetat?  
			 Impune coecas ire per orbitas,  
			 Perque hostium tot septa, Rotam  
			 Vlterius penetrare nando  
			 Ausos: peracto & munere Publicae  
			 Legationis, mox posita mora  
			 Diem representare pactum,  
			 Et reditu exhilarare ciues.  
			 Nec te bone, etsi Concilij Patres  
			 Lanarij, assessum abnuerint tuum,  
			 Messaga, permisso quod vtens  
			 Iure Danistam ageres, silebo.  
			 Obliti in altrô se reprehendere,  
			 Qui quaestus ipsis maximus est palam  
			 Domi, idque nulla Auctoritate,  
			 Aut tabulis, tituloúe fultis.  
			 Et vos vocati rebus in asperis  
			 Praesto adfuistis qui toties mihi,  
			 Par Concionantum integellum.  
			 Mente quati solida nec vnquam  
			 Visi Fideles: vosque Petri duo  
			 Octouiratus lumina, & Omie,  
			 Et Guassenari: tuque Bancki,  
			 Saepe mihi memorande Bancki.  
			 Et vos Iodoci progenies patris  
			 Par Lucafratrum, tuque adeo eminus  
			 Gualtere, perdûelles ferire  
			 Docte tubo iaculante plumbum.  
			 An verò, an Hugo te tacitum sinam,  
			 Cui Alcuma stirps? huc ades o bone,  
			 Mandes vt obsessori Ibero,  
			 Has Veniae Mathenesiane  
			 Dites tabellas, totque diplomata  
			 Maranicae tam prodiga gratiae,  
			 In thura vendentem, atque odores  
			 Galbaneos genus omne vicum,  
			 Rite instituto pharmacopolio,  
			 Mittat. sed & vos huc quoque Publici  
			 O Praemiatores adeste,  
			 Nomine conueniente rebus:  
			 Dici Volones seu potius iuuat,  
			 Terror Iberum, ac Harlemij Lacus,  
			 Insigne Rostratae vnde ferre  
			 Hic etiam meriti coronae,  
			 Mersis profundo nauibus hosticis,  
			 Vectorijs vero, & Duce partium  
			 Capto, & reseruato ad Triumphum,  
			 Non sine ferriuomi aeris auctu  
			 Reuecti, & amplis cum spolijs domum.  
			 Et vos ô horum tergemini Duces,  
			 Iane, ac Herisce, tuque dignus  
			 Obsidia superesse Binci,  
			 Et Bincianum protinus in locum,  
			 Pusilla nomen brassica cûi dedit,  
			 Suffecte Corneli, vsque Iberis  
			 Exuuijs humeros onustus.  
			 Sed nec mihi hîc Alberte tacebere,  
			 Punire Cacos, alter vt Hercules,  
			 Defendere & Mauros iuuencis,  
			 Nec timidus prohibere fures.  
			 O qualis, & quali, o, facies typo  
			 Digna, & tabella, cum bouis vnius  
			 Raptu videres, tresque abactos  
			 Ob vitulos vitulantem Iberum?  
			 At non inultum, quando Batauico  
			 Mauros capillos puluere collinens,  
			 Charonico missus cruentum  
			 Ore solum rapidus momordit.  
			 Dicam & cohortis Centuriam meae,  
			 Quam paene cum iam cuncta forent metu  
			 Repente consternata, primis  
			 Scilicet obsidij diebus,  
			 Albiniana ad Castra Brittanniae  
			 Caesis alumnis: parte alia, & quidem  
			 Vidente ciuitate tota,  
			 Non bene deficiente ad hostem,  
			 De Falcoburgi Praesidijs loquor.  
			 Adde interempto militiae Duce  
			 Fortissimo Andraea, & iacente  
			 Corpore tunc etiam insepulto.  
			 Famelicum osis obsidium pati,  
			 Cunctisque pro se cuncta pauentibus:  
			 Omnis mali dum causa, secum  
			 Papicolae taciti renident:  
			 Dapesque festas, ac epulas parant,  
			 Quêis quisque amicos exciperent suos,  
			 Fratre, aut patrem lic, virum ista, Maurum  
			 Coprohorum haec, monachum illa amantem.  
			 Cohortis inquam Centuriam meae:  
			 Quam ego, videri ne capitis minor  
			 Possit, Duce, vt dixi, perempto:  
			 In varias vel abire partes:  
			 Malis dolorem, laetitiam bonis,  
			 Plenam vniuersis denique ciuibus  
			 Stuporis admirationem  
			 Incutiens, animosque firmans  
			 Heu imbecillo pectore praeditis:  
			 Tuo rogatu nomine Publico  
			 Bruchoue, suscepi regendam,  
			 Non pretio, sed amore recti.  
			 Nec poenitet dum facti, ita singuli  
			 Fortem dedistis hic operam mihi,  
			 Ducisque Commanipulones  
			 Morigeri imperio fuistis.  
			 Referre longum nomina: vos tamen  
			 Quis nescit isse hosti assidue obuiam:  
			 Bis valla, & expugnasse crates  
			 Oppositas: totiesque terga  
			 Vidisse Iberum? non te Hilari tamen,  
			 Hosti vsque forti pectore cognitum:  
			 Vestrasúe velitationes  
			 Continuas reticere possum  
			 Hogarde, Velsi, Dicte, Bibacule,  
			 Dauid, Robolli, teque Leuncule,  
			 Catum hostica explorare castra,  
			 Digne puer meliore fato.  
			 Laurumque tu qui tam meritus bene,  
			 O vsque mecum tempus in vltimum  
			 Deducte bellator, memorque  
			 Militiae verteris Georgi.  
			 Saluete fortes, quos veneror, viri,  
			 Commilitones, & socij optimi:  
			 Inuicta propugnacla belli  
			 Hesperij, genus ô Batauum,  
			 Saluete Ciues, Martia robora,  
			 Quos muneretur iure Quiritium  
			 Digni Aurasinus: Marte priscis  
			 Nec Lacedemonijs minores.  
			 Non flore nardi, non balano, aut rosis,  
			 Verum decoro puluere, & hostium,  
			 Et proprio aspersi refuso  
			 Pro patria toties cruore:  
			 Castrensis olim, nunc quoque Ciuicae  
			 Adepti honorem, vos socij mihi,  
			 Ijdemque confortes fuistis  
			 Obsidij, famis, & pericli,  
			 Belli & laborum, quos tulimus simul.  
			 Ergo & meis vos nunc quoque fas modis  
			 Florere, victurique mecum  
			 Participes fieri Triumphi.  
		  
 
		 
	  
  
