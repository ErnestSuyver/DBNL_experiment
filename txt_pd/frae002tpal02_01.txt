
    
        
            
                Tpalays der gheleerder ingienen, oft der constiger geesten
                Frans Fraet
                
            
            
                
                    Dit bestand biedt, behoudens een aantal hierna te noemen ingrepen, een diplomatische weergave van Tpalays der gheleerder ingienen, oft der constiger geesten van Frans Fraet in een herdruk uit 1556. De eerste druk dateert van 1554.
                
                
                    
                        Een deel van de tekst is moeilijk leesbaar. Dat is hier tussen vierkante haken aangegeven.
                        fol. Diiijr: bedriegheu → bedrieghen: ‘Om die groote horselen te bedrieghen’.
                        fol. Fiijr: oɯ → om: ‘Liefde blaset tvier om ws schoffieren’.
                    
                
            
            
            
                frae002tpal02_01
                DBNL-TEI 1
                
                    2017 dbnl
                
            
            
                
            
            
                
                    
                    exemplaar Koninklijke Bibliotheek Den Haag, signatuur: KW 1703 G 39
                
                Frans Fraet, Tpalays der gheleerder ingienen, oft der constiger geesten. Wed. Jacob van Liesvelt, Antwerpen 1556 (herdruk)
                
            
        
        
            
                Wijze van coderen: standaard
                
            
        
        
            
                Nederlands
            
        
        
            
                Tpalays der gheleerder ingienen, oft der constiger geesten
                
                Frans Fraet
                
                
                
                
                    
                    
                    
                
            
            
            
                
                
            
            
            
            
        
        
            
                Tpalays der gheleerder ingienen, oft der constiger geesten
                
                Frans Fraet
                
                
                
                
                    
                    
                    
                
            
            
            
                
                
            
            
            
            
        
        
            
                2017-07-14
                
                    RK
                
                colofon toegevoegd
            
        
    

Verantwoording 

Dit tekstbestand is gebaseerd op een bestand van de Digitale Bibliotheek voor de Nederlandse Letteren (https://www.dbnl.org)

Bron: Frans Fraet, Tpalays der gheleerder ingienen, oft der constiger geesten. Wed. Jacob van Liesvelt, Antwerpen 1556 (herdruk)
 
Zie: https://www.dbnl.org/tekst/frae002tpal02_01/colofon.php

In dit bestand zijn twee typen markeringen opgenomen: paginanummering en illustraties met onderschriften. Deze zijn te onderscheiden van de rest van de tekst door middel van accolades: {==13==} {>>pagina-aanduiding<<} {==Figuur. 1: Onderschrift van de afbeelding.==} {>>afbeelding<<} 





{==Air==} {>>pagina-aanduiding<<}

Tpalays der gheleerder ingienen, oft der constiger gheesten.
Inhoudende hondert morale figueren, allen verstandighen ende liefhebbers der consten ghenuechlijck om lesen. Nv eerst in nederduytsche Rethorijcke ghestelt.

{== afbeelding 	==} {>>afbeelding<<}
    

Gheprint Tantwerpen by die weduwe van Iacob van Liesveldt, op die Camerpoort brugghe, inden schilt van Artoys. Anno .M.CCCCC. ende . LVI.

Met Gratie ende Priuilegie.
    
{==Aiv==} {>>pagina-aanduiding<<}


    
        
{==Aijr==} {>>pagina-aanduiding<<}

Den goetwillighen leser wenscht M. Laurers Salicheyt.


COuragieuse, ionstighe Mercuriael sinnen 
Subtijle ingienen die de Poetrie eeren 
Die de edel const Rethorica morael minnen 
Wilt v tot tpalays der Philosophie keeren 
Daer muecht ghi duecht sonder vylonie leeren. 
Menigerhande genuechte daer in playsant groeyt 
Waer door ghi muecht van v melancolije weeren. 
Ghelijc wt de roose die seer triumphant bloeyt. 
Midts haren lieffelijken ruer vruecht abondant vloeyt 
Ende duer huer cracht veel duechden opereert sy 
Also wt dit palays vruecht en duecht vailiant roeyt 
Dus ghi aerdige gheesten hier in v verstant moeyt 
Tpalays der ingienen is ghepresenteert dy. 
 
Tpalays der ingienen is sijn bequamen name 
Want totter gheleertheyt al sijn intent went 
Wt Autheuren vergadert van goed' eersame fame. 
In hondert moralen schoone seer excellent ent 
Constich ghefigureert voor elck student yent 
Die inden wech d' duecht na swijse mans raet staet 
Maer ist dat yemant, met inuie verblent, schent 
Tweluaren des boecxkens door haer obstinaet haet 
Schaemt v ten ghebruycken alsulcke daet quaet 
Oft ghi sult met Zoilo nijdich beseuen, sneuen 
Willet doch verbeteren, oft uwer straet gaet 
Eer dat ghijt berispt, dus v versmaet laet 
Tpalays der ingienen sal altijts verheuen leven. 

{==Aijv==} {>>pagina-aanduiding<<}

Gelijck die bye wt veel bloemen prijselick 
Haer soete honich vergadert onsachtich 
So is dit palays der ingienen wijselick 
Wt menigherhande boecken versaemt eendrachtich 
Soetmondigh bouen Ambrosia als Nectar crachtich 
Den droeuighen menschen een veriubileringhe 
Vol sententien der wijser Philosophen voordachtich 
Vol ghenoechlijcker Poetisscher componeringhe 
Als een Apoteke vol alder sorteringhe 
Vol recreatijue, sucadighe conseruen 
Vol frayder figuerlicke triumpheringhe 
Tot verdiet des tijts versolaseringhe 
Hier in verserende, suldy vruecht verweruen. 
 
Ontfangt in dancke edel Prinschen ghepresen 
Tpalays der ingienen v gheschoncken publijckelick 
Wt die Fransche tale, weerdich om lesen 
In neder duytsch ghestelt Rethorijckelick 
Niet om volprijsen is sinen lof autentijckelick 
Al hadt ghi des gheleerden Ciceronis eloquentie 
Ende soo veel tonghen, ten is niet ghelijckelick 
Als sterren aenden hemel sijn, tuwer assistentie 
So en soudt ghi niet wtspreken die excellentie 
Die in dit boecxken niet om vol louen staet 
Dus nemet in dancke met reuerentie 
Neerstich ouerlesende met diligentie. 
Dit palays alle ander palaysen te bouen gaet. 

Vaert wel.



{==Aiijr==} {>>pagina-aanduiding<<}

Allen Rethorisiens Saluyt.

Ghi constighe gheesten, reyn Rethorisiens 
Saluyt wt ionsten, sy v menichfout 
Dit cleyn boecxken, tpalays der gh[elee]rd' ingienen 
Wort v ghesonden, veel beter dan [...] 
    Begheerende dat ghijt in weerden [houdt] 
Het brengt v verstant, en wijsheyt beneuen 
Want sonder wetenschap, te vergeefs elck bout 
Dus laet mijn simpel werck, v sijn ghescreuen 
In dancke, wt die Fransche tale verheuen 
Heb ict ghesedt, al is simpel de daet 
De sinnekens sijn goet, al isser conste in bleuen 
En vergheten, schimpinge vander hant toch slaet 
Volcht die wijsheyt, dit is Salomons raet 
Lichtueerdicheyt en laet niet in v blijcken 
Die wijsheyt sidt aen Gods side vroech, en laet 
Sijt dit gedachtich, reyn broeders der Rethorijcken 
Natuerlijcke redenen, doen de plompheyt wijcken 
Daer donuerstandighe mede dunct tsijne verchiert 
Keert, ende en wilt den ezele niet ghelijcken 
Die sinen tert houdt, ende nyemant en viert 
Al ist dat die wetende reyn conste hantiert 
Den schimpighe sal sijn conste verdrooghen 
Den Bacholist niet dan om suypen en crayiert 
Verachtende edelheyt, men sieghet voor ooghen 
Dus heb ick v willen dit boecxken tooghen 
Daer een elck in sal vinden en sien sijn ghebreck 
Alle constighe gheesten, sullent wel verhooghen 
Alleen salt verachten den opgheblasen gheck 
Men can niet ghestoppen alle mans beck 

{==Aiijv==} {>>pagina-aanduiding<<}

Ter liefden des Printers, daer den gheest na helt 
Gaf my te componeren, daer toe den treck 
Inden schilt van Artoys, tsy v vertelt 
Daer vindijse te coope om een cleyn ghelt 
Dus en willes niet laten, het brengt v verstant 
Erreuren, ende dwalinghen toch besiden stelt 
Die liefde des Heeren in v herte plant 
Alle boosheyt der werelt sal vergaen, want 
[T]is Gods woort, ten sal niet sijn verholen 
Dus volcht hem naer wt liefden vailiant 
Leser, blijft den Heere beuolen. 
 
Fray gheesten leest // ende wel verstaet 
Rustich so weest // sonder schimpighe daet 
Aensiet de simpelheyt vanden Componist 
Na sprinters begeerte sedt hi sinen naer Frans fraet 
Siet niet te nauwe, al heeft hi ghemist 
Fijn waer hi een goet meester, die ghene die wist 
Reyn te wercken, na alle mans sin 
Aenmerckende, dan datter schuylt arghelist 
Een elck mach hem dan stooren te min 
Tot uwer eeren nemet voor tgoede, en leeft hier in. 

Frans Fraet.	Alst God belieft.




{==Aiiijr==} {>>pagina-aanduiding<<}


{== afbeelding 	==} {>>afbeelding<<}
    


i.

Ons voorsaten in tijden voorleden // sijn 
Den god Ianus besneden // fijn // autentijck 
Met twee aensichten, waerom sijt deden // fijn 
Was om thoonen het toecomende, als ghelijck 
Dat voorleden was, om dat de sinnekens rijck 
Souden wesen, het toecomende oock ghedachtich 
Als tvoorleden, om alle versijck 
Tschouwene, hoe rijck, simpele, oft machtich 
En so wie sulcx doet, en sal niet clachtich 
Wesen, maer vlien daer duer alle verdriet. 
Blijde daghe sal hi wesen verwachtich 
Wijs is de man, die in tijt svoor hem siet. 





{==Aiiijv==} {>>pagina-aanduiding<<}


{== afbeelding 	==} {>>afbeelding<<}
    


ij.

Den god Bachus seer triumphant 
Ter iacht playsant // gaende alleene 
In sijne ontmoeten die schoone Uenus vant 
Was haer gheselschap beheerende reene 
Dwelck si consenteerde, als eene 
Uan sijnder benden, sonder verstranghen 
Dus sperden si twee haer net ghemeene 
En corts Minerua daer nemende haer ganghen 
Hebben si haer bedriechlijck gheuanghen 
Ia soo behendich, dat si voorwaer gheseyt 
Noch int net is, dus verstaet dat pranghen 
Den dronck, en de vrouwen bedriegen de wijsheyt. 






{==Avr==} {>>pagina-aanduiding<<}


{== afbeelding 	==} {>>afbeelding<<}
    


iij.

Ghi die leeft in dienste van Princen, en heeren 
En daer met wilt verkeeren, // siet hoe ghi leeft 
Om cleyn sake, quaemdy in verseeren 
Tis dangierlijck daer ghi v toe begheeft 
Dus siet wel voor v, eer ghi sneeft 
Somwijlen verkeert, vruecht in rouwe 
Sulcke is vrolijck, die namaels heeft 
Verdriet, en druck, tsy man, oft vrouwe 
Peyst altijt watter na volghen souwe 
Heeren hulde (peyst dit tallen vren // al) 
Is variabel, die den Leeu scheert op trouwe 
Is in sorghen, dat hi hem verschueren // sal 






{==Avv==} {>>pagina-aanduiding<<}


{== afbeelding 	==} {>>afbeelding<<}
    


iiij.

Die vlieghen soo dicwils ten melck gaet 
Dat sijer sonder verlaet // laet het leuen 
De sot verblijt hem inder weelden daet 
Maer deynde doet hem teghenspoet sneuen 
Brootdronckenheyt die de sulcke aencleuen 
Tlaetste en is niet dan verdriet 
Haren loon is suchten, duchten, en beuen 
Dooghen vol tranen, is tlaetste liet 
Wie hem dan hier af wilt wachten // siet 
Neerstich toe, vren, maenden, en weken // al 
Op dat ghi van sulcke inconuenientenvliet 
De cruyck gaet ten water, datse eens breken // sal 





{==Avir==} {>>pagina-aanduiding<<}


{== afbeelding 	==} {>>afbeelding<<}
    


v.

Die laet de vlueghe sbals, en na dopstuycken wacht 
En was noyt gheacht // goet speelder voorwaer 
Die den schoonen wech verlaet, en loopt inden gracht 
En was noyt goet looper, tis openbaer 
Tis oock groot abuys, te laten eenpaer 
Sijn voorspoet, om een woorts toeseggen, is sot // wel 
Dat seker is, en is niet om misprijsen claer 
Een wijs ver stant sal hem wachten, merct dit slot // snel 
Sot bestaen, en hooueerdich reuot // spel 
Doetter vele vallen, datter elck af grijst 
Ydel glorie, is hier een cranck lot // fel 
Sulcke in sijn eyghen teghenspoet veriolijst. 





{==Aviv==} {>>pagina-aanduiding<<}


{== afbeelding 	==} {>>afbeelding<<}
    


vi.

Momaensichten nv schier ghemeyn // sijn 
Weer si groot, oft cleyn // sijn, elck wilter eene 
Alleen in bancketten, plaghen si reyn // sijn 
Maer elck ghebruyctse tallen plaetsen ghemeene 
Een elck gheueysde, is nv op die beene 
Verraetschap schuylt wel, onder sprake delicaet 
Bedroch onder een schoon opsien reene 
Ten is gheen wonder dat nv ter werelt dus gaet 
Lachende deen, dander tonrecht slaet 
Elck om sijn aensicht te verualschen doet diligentie 
Subtijlheyt en list, steect onder een bly ghelaet 
Dus hebben die monaensichten residentie. 





{==Avijr==} {>>pagina-aanduiding<<}


{== afbeelding 	==} {>>afbeelding<<}
    


vij.

Tsweert en suldy niet gheloeyender maken 
Verstaet de saken // vanden grammen teenigen tijden 
Ghi en sult niet stoken, in sijn vierich blaken 
Maer hem versaechten, om sijn beurijden 
Met goede woorden, beschermtmen bitter strijden 
Daer sulcke duer coemt in dangierlijcke schanden 
Die niet en misdoet, behoeft gheen rastijden 
Grammighen toorne maect vrienden vianden 
Versaecht sijn gramschap, op dat hi sijn handen 
Niet en quetse, maect sijn sweert niet gloedich 
Hy wist v ondanck, waert dat hy hem verbranden 
Hebt ouer v seluen gewelt, ghi leeft voorspoedich. 





{==Avijv==} {>>pagina-aanduiding<<}


{== afbeelding 	==} {>>afbeelding<<}
    


viij.

Den gheleerden Pythagoras hooch verheuen 
Die heeft bescreuen // en in ghebot ghestelt 
Dat nyemant sijn eyghen herte int leuen 
En soude eten, heeft hi te rechte ghespelt 
Dats dat hem een mensche niet soo seer en quelt 
Om eenich verdriet, oft om eenich lijden 
Dat de iuecht sijns leuens daer duer wort gheuelt 
Tis groote sotheyt hem seluen, soo bestrijden 
Hem seluen te etene sonder vermijden 
Verteerende haer herte duer melancoleusheyt 
Alle wijsen die sullent stellen ter sijden. 
De stantuastighe sullen thoonen coragieusheyt. 





{==Aviijr==} {>>pagina-aanduiding<<}


{== afbeelding 	==} {>>afbeelding<<}
    


ix.

Den seluen Auteur seyt op een ander stede. 
Tis een groote onwijshede // en seer misprijsselijck 
Te steken eenen rinck te inghe van snede 
Aen den vingher, diet doet, doet onwijsselijck 
Den sot bindt meest hem seluen afgrijsselijck 
Die hem vander vryheyt, tot dienstbaerheyt keert 
Dit en dede noyt wijs man auijsselijck 
Mer so lange afwent, als hi can, so wort hi gheeert 
Vryheyt de iuecht des menschen vermeert 
Laet den inghen rinck niet gheraken 
Aen uwen vingher, oft ghi bleeft verseert 
Vlietten soo langhe als ghi muecht, voor alle saken. 





{==Aviijv==} {>>pagina-aanduiding<<}


{== afbeelding 	==} {>>afbeelding<<}
    


x.

Daer en bouen spreect de selue seer excellent 
Dat hem een elck present // tot elcken termijne 
Behoort te wachtene voor daccident 
Ouer tghewichte te gane diuijne 
Volghende die warachtighe greyns ten sijne 
Ghelijc de Romeynen voortijts vroom int regieren 
Waren gheluckich so langhe si de doctrijne 
Volchden der waerheyt, reyn int verchieren. 
Maer als si giericheyt begonsten te obedieren. 
Ende dongherechticheyt werden onderdaen. 
So sijn gheschuert der victorien banieren 
Ende duer haer eyghen handen sijn si vergaen. 





{==Bir==} {>>pagina-aanduiding<<}


{== afbeelding 	==} {>>afbeelding<<}
    


xi.

Alle man als vrient en gheest niet de hant 
Ghebruyct verstant // wilten eerst proeuen 
Wilt ondersoecken den vreemden, want 
Ghi moet considereren (oft ghi soudt v bedroeuen) 
Sijn leuen, sijn doen, eer ghijen wilt toeuen 
Als vrient, als tijt dat eyst, oft wt gheeft 
Want anders namaels als ghijen soudt behoeuen 
Soudy hem contrarie vinden, als een die sneeft 
Dus op dat ghi sonder sorghe leeft 
En op dat ghi meucht tot hem vry // gaen 
Als vrient, alst tijt is, denckt als ghi met sorgen beeft 
Tsijn vrienden, die vrienden, inder noot by // staen 





{==Biv==} {>>pagina-aanduiding<<}


{== afbeelding 	==} {>>afbeelding<<}
    


xij.

Waerom sietmen die ioncheyt, diet alomme waecht 
Rustich en onuersaecht // meer dan doude lien 
Heet onuerdrachlijk, hoet doutheyt mishaecht 
De mensch tsinen iaren, moet dlichaem bien 
Te viere, de waeromme sal ick bedien 
De ioncheyt experientie ghebreect 
Hem dunct al dat hi siet sonder ontulien 
Hy salt vernielen, in hem niet en steect 
Doutheyt heeft veel ghesien, dat ioncheyt wreect 
Doutheyt denct watter na comen // sal 
Wt ioncheyts vat selden verstandenisse leect 
Sulck ioncheyt bedrijft dat luttel vroomen // sal 





{==Bijr==} {>>pagina-aanduiding<<}


{== afbeelding 	==} {>>afbeelding<<}
    


xiij.

Men siet veel ezels hebben residentie 
Al en hebben si excellentie // noch gratie 
Hoe wel si sijn plomp, sonder inuentie 
Men sedtse op cussens, men doet haer salutatie 
Menich groot hooft en loeris heeft regnatie 
In veel plaetsen tis om mercken bloot. 
En de peerden moeten slauen telcker spatie 
Daer den ezel in rusten leeft, ist peert in noot 
Die gheleerde leuen in grooten wederstoot 
En nv men den ezel verheft in allen hoecken 
En men hem feeste bedrijft seer groot 
Ghi gheleerde wilt elders recreatie soecken. 





{==Bijv==} {>>pagina-aanduiding<<}


{== afbeelding 	==} {>>afbeelding<<}
    


xiiij.

Om een cleyn sake men lichte trouwe veriaecht 
Wien dat mishaecht // het is openbaer 
Een pluyme inde swaerte meer verdraecht 
Teghen die trouwe meer weghende swaer 
Dus is alle menschen een schoon exemplaer 
Te maken met die vrientscap, die vrienden wesen 
Na dat fortuyne draeyt, met haer eenpaer 
Warachtighe vrientschap, reyn wt ghelesen 
Kentmen, als si ter noot coemt gheresen 
In tijt des drucx, in persequeringhe 
Ter noot kent deen vrient den anderen ghepresen 
Dan heeft de vrientschap een stercke fonderinghe 





{==Biijr==} {>>pagina-aanduiding<<}


{== afbeelding 	==} {>>afbeelding<<}
    


xv.

Schilder die te veel curioos wilt wesen 
In sijn werck ghepresen // alst wel is ghedaen 
Meynende dat te verbeteren reyn wt ghelesen 
Int eynde mocht hijt wel verderuen saen 
Sghelijcx die groot verstant heeft ontfaen 
En noch meer wilt weten, dan hem is ghegeuen 
In deynde mocht hi wel sijn wijsheyt ontgaen 
Dat hijse sou verliesen, daer om heeft ghescreuen 
Paulus, weest te vreden dat v is ghebleuen 
Van God, en wilt niet wesen te wijs // siet 
En soect niet om te worden hier verheuen 
Den verwaenden, cleyn is sinen prijs //siet 





{==Biijv==} {>>pagina-aanduiding<<}


{== afbeelding 	==} {>>afbeelding<<}
    


xvi.

Hier voortijts heeftmen ghesien volder violentie 
Monstren die hadden residentie // met wreet gelaet 
Als Python tserpent, fel van intentie 
En Gerion met drie lichamen boos, en quaet 
Den hont Cerberus seer wreet inder daet 
Hidra, en Ierne dangierlijck van manieren 
Oock de Centauren, met alle haer zaet 
Medusa niet sijnde om bestieren 
Ia noch duysent ander niet om regieren 
Maer noch veel wonderlijcker waert bloot // sien 
Bouen alle dese afgrijsselijcke dieren 
Die mocht een vrouwe sonder hoot // sien. 





{==Biiijr==} {>>pagina-aanduiding<<}


{== afbeelding 	==} {>>afbeelding<<}
    


xvij.

Die sueghe, weer balsemen, gesteenten dierbaerlijc 
Men sieget claerlijc // min ist met haer geestimeert 
Dan dreck oft vuylicheyt, tis openbaerlijck 
Want dien wort met huer seer ghelaudeert 
Een onuerstandighe botten ghecomplexioneert 
En is niet achtende goede gheleerde scriftuere 
Iae hi haedt gheleert volck, hi die condemneert 
Inder natueren, is hi sulcx van valuere 
Hi en bemint niet, dan sinen buyck telcker vre 
Ghelijc tvercken den balsem acht, acht hi doctrijne 
Wi hebben heden sdaechs daer afschoon figuere 
Hooghe meesters comen ten ruijne. 





{==Biiijv==} {>>pagina-aanduiding<<}


{== afbeelding 	==} {>>afbeelding<<}
    


xviij.

In desen staet, ghelijck ghi hier siet prijsselijck 
Ons ouders auijsselijck // wilden Venus perfect 
Aldus schilderen, voordachtich en wijsselijck 
Om te bediedene een eerlijcke vrouwe correct 
Een schiltpadde onder haren voet ghestrect 
Dat een vrouwe, niet veer en sal gaen ist gheseyt 
Den vingher op den mont, reyn onbeulect 
Bediet dat si niet veel autoriteyt 
En sal hebben om spreken, voorts heeft si bereyt 
Den sluetel inde hant miniootelijck 
Dats dat si altijt sal wesen in sorchuuldicheyt 
Tot haers mans goet te bewaren grootelijck 






{==Bvr==} {>>pagina-aanduiding<<}


{== afbeelding 	==} {>>afbeelding<<}
    


xix.

De roose spruyt wt scherpe doornen stuerlijck 
Hoe wel dat si natuerlijck // wel riect excellent 
De doornen sijn scherp, de menschen beruerlijck 
De roose is soet, wel rieckende yent 
Dit is bewijsende elck eerlijck herte present 
Dat na alle labuer, arbeyt, en pijne 
En traualie, studatie, en swaer regement 
Coemt groote soeticheyt en medecijne 
Dus verdraecht de scherpheyt tot allen termijne 
Sonder murmuratie, oft eenighe afgrijsheyt 
Ghi sult sbooms soetheyt smaken, na de disciplijne 
Dwelck men is heetende, het fruyt der wijsheyt. 






{==Bvv==} {>>pagina-aanduiding<<}


{== afbeelding 	==} {>>afbeelding<<}
    


xx.

Blinde menschen, verleydt ignorant 
Van fortuyne playsant // in verseere 
Bedenct v, si is seer blint sonder verstant 
Si en siet sonne, noch mane nemmermeere 
Hoe verstaedijt, en hebdy gheen leere 
Hoe coemt dat ghi dooghen niet sonder cesseren 
En ontdoet, soo saechdy hoe si tuwer oneere 
V leydt inden gracht, daer ghi in sult declineren 
Daer v pijne, en verdriet sal visiteren 
Als ghi sult meynen singhen der vruechden liet // siet 
Met goude en siluere sult willen domineren 
Suldy v seluen vinden in grooten verdriet // siet 





{==Bvir==} {>>pagina-aanduiding<<}


{== afbeelding 	==} {>>afbeelding<<}
    


xxi.

Die draecht een sweert met honich eersame 
Tblijct dat hi den name, der ypocrijten draecht 
Die onder soetheyt, verborghen hout sijn quaet infame 
Sijn quaet sal eens wt bersten, wient mishaecht 
Die eenen anderen quelt, hem seluen hi iaecht 
Haer sweert is scherp snijdende tot allen tijen 
Daer donnoosele mede wort gheplaecht 
Nochtans een mugghe, die salse bestrijen 
Dats eenen slechten sal hem somwijlen van besijen 
Wel ter neer bringhen, met allen sijn pruesheyt 
Soo dat hi wel is comende in subijtich lijen 
Al is hi leuende vol alder coragieusheyt. 





{==Bviv==} {>>pagina-aanduiding<<}


{== afbeelding 	==} {>>afbeelding<<}
    


xxij.

Den Leeu seer vroom, is van coragieusheyt 
Sterck volder pruesheyt // van natuere 
Des Vos loos, bedriechlijck vol rigoreuscheyt 
Sghelijcx behoort een Coninck tsijne van valuere 
Dese twee beesten slachten de puere 
Wilt hi triumpheren met svruechts banieren 
En sijnen name verbreyen telcker vre 
So moet hi slachten dese twee dieren 
Int feyt van oorloghen hem regieren 
Als een Leeu, vroom en stout sonder verlaet 
Sijn volck schept moet, duer sulck bestieren 
En als een Vos loos, sal hi sijn in sinen raet 





{==Bvijr==} {>>pagina-aanduiding<<}


{== afbeelding 	==} {>>afbeelding<<}
    


xxiij.

Sommighe visschers meynen te vanghen subijt 
Eenen creeft sonder respijt // en hi vangt een scorpioen 
De sulcke meynt doen groot profijt 
Maer hi wordet al quijt // in cort saysoen 
Somtijts soo sietmen een onsterck campioen 
Die eenen stercken Hercules, meynt voor de roede 
Te hebben, wiens moet valt inde schoen 
Verbaest, dat den sin hem begheeft, tsijnen onspoede 
Dus menich goet gheest doet als de vroede 
Laet v niet meer voorstaende sijn perfect 
Dan v doenlijck en is, tis tot uwen behoede 
Dat ghi duer verwaentheyt, niet en wort begect. 





{==Bvijv==} {>>pagina-aanduiding<<}


{== afbeelding 	==} {>>afbeelding<<}
    


xxiiij.

Denct oft dit is een dinghen wel bequame 
Dat een suege infame, met een bagge triumpheert 
Peyst oft oock wel is een dinghen eersame 
Dat een kint met een dagghe domineert 
Oock dat hem een quaetbeley, hooghe exalteert 
Een botoore, conterfeyt den wijsen gheleert 
Eenen ezel dat hi hem seer autoriseert 
Eenen buffel datmen hem seer eert 
Dit sijn al saken, die gaen verkeert 
Elck behoort te hebbene, tis goet om mercken 
Dat hem is vueghende, reyn onuerseert 
Den man de dagghe, den dreck dat vercken. 





{==Bviijr==} {>>pagina-aanduiding<<}


{== afbeelding 	==} {>>afbeelding<<}
    


xxv.

Alsmen den bogh // meer spant putertierich 
Dant is manierich, het is misprijsselijck 
Inder noot, is hi slap, en niet bestierich 
Dus die sulcx doet, hi doet onwijsselijck 
Die hem traueleert, sonder noot onwijsselijck 
Als hijt van doene heeft, is moe en mat 
Voor inconuenienten wacht v afgrijsselijck 
Op dat ghi in noot, muecht houwen sat 
Hebt altijt voor ooghen der fortuynen rat 
Laet den boghe wat rusten tot inder noot 
Soo muechdy sijn stercte besighen te bat 
Het is een exempel om wercken bloot. 





{==Bviijv==} {>>pagina-aanduiding<<}


{== afbeelding 	==} {>>afbeelding<<}
    


xxvi.

Ghi die strijt teghen tvolck, sonder hope verdout 
Sijt niet te stout // ghi neemt aen een perikel crachtich 
Siende dat si sijn sonder confoort benout 
Si achten min dan een maille alle eendrachtich 
Haer leuen, ghi verwinders sijt dan ghedachtich 
Gheeft den verwonnen wech, int exploot 
Om te vlien, al ist dat ghi hem sijt machtich 
Op dat ghi niet en coemt in wederstoot 
Want sien si voor haer ooghen de doot 
Si sullen haer weeren met ooghen verbonden 
Stoutelijck vechtende int conroot 
Soo dat wel mocht keeren in corten stonden 





{==Cir==} {>>pagina-aanduiding<<}


{== afbeelding 	==} {>>afbeelding<<}
    


xxvij.

Soo langhe alst schaken duert autentijckelijck 
En de Coninck rijckelijck // houdt de ouerhant 
Hi heeft groot voordeel, soot wel is blijckelijck 
Maer wort hi ghemat, en blijft int sant 
So moet hi oock inden sack, dits hier af tverstant 
Als na tspel des leuens coemt sdoots verseere 
En hi wort ghemat, al was hi triumphant 
So en heeft nyemant voordel, prince, vorst, noch heere 
Tmoet al inden sack, vroom sterc, wijs, teere 
Dits tbediet hoe de sulcke maect veel gheweens 
Na tschaken des leuens, vol alder eere 
Is den Coninck en den arbeyer alieleens 





{==Civ==} {>>pagina-aanduiding<<}


{== afbeelding 	==} {>>afbeelding<<}
    


xxviij.

Tspel van fortuynen is seer auontuerlijck 
Wi sient figuerlijck // in menich regement 
Maer die wijse, en sal dies niet sijn beruerlijck 
Niet teghenstaende der fortuynen accident 
De schiltpadde maect ons dit wel bekent 
Sy en acht vlieghen, noch horsselen niet een luere 
Haren schilt isser teghen, seer excellent 
Sghelijcx laet wijsheyt in v sijn telcker vre 
Laet in v sijn verstant, en redene pure 
Ghi sult teghenspoet verwinnen telcken fijne 
De schiltpadde is v een schoon figure 
Sy setter haren schilt teghen telcken termijne. 





{==Cijr==} {>>pagina-aanduiding<<}


{== afbeelding 	==} {>>afbeelding<<}
    


xxix.

Veel eer is fortuyne ionstich int bestieren 
Die haer met de ghilde hantieren // oft slapen vast 
Dan eenen gheleerden gheest, edel van manieren 
Die .L. iaren heeft ghearbeyt met pijn, en last 
Goet en eere coemt sommighen slapende gast 
Aen den draet, sonder arbeyt, tis autentijcke 
Fortuyne by de sommighe te comen past 
Sonder by dronckaerts oft dies ghelijcke 
Hoereerders, onwetende, die slaet si swijcke 
Variabel is si, ende menighen versmadich 
Sonder sinen toedoen, wort de sulcke rijcke 
Dus mach si wel heeten seer onghestadich. 





{==Cijv==} {>>pagina-aanduiding<<}


{== afbeelding 	==} {>>afbeelding<<}
    


xxx.

Die wilt planten den rooselaer schoon verheuen 
Ten derf hem wond' gheuen // al quetst hy hem swaer 
Scherp sijn sijn doornen bouen screuen 
Al hebdy voorspoet, daer coemt oock wel voorwaer 
Verdriet en pijne, dats openbaer 
Ghi en hebt altijt geen vruecht, sonder mishaghen 
Daer en volcht somwijlen wel een quetsinge naer 
Denct dat vruecht ooc wel coemt, na groot claghen 
Ghemeyn coemt voorspoet, na eenighe plaghen 
Wilt dit altijt hebben in v ghedochte 
Sijt dit ghedachtich allen v daghen 
Dat den brootdroncken ooc wel verdriet hebben mochte 





{==Ciijr==} {>>pagina-aanduiding<<}


{== afbeelding 	==} {>>afbeelding<<}
    


xxxi.

In sorghen is hi te breken sijn sweert verheuen 
Diet op den aenbeelt bouen screuen // te rou hanteert 
Sghelijcx is de vrientschap terstont verdreuen 
Die sinen vrient te seer vertrauileert 
Tis een sot die hem verturbeert 
Hi verliesten die hi behoorden sorchuuldich 
Te bewaren in eeren, daer hi by gaudeert 
Van sulcken abuys sijdy v te wachtene schuldich 
Sijt wijs voordachtich, hem ghehuldich 
Verwerct niet sijn vrientschap, in eeren hem houdt 
Sijt altijt in deser leeringhen sorchuuldich 
Een ghetrou vrient is beter dan siluer, oft gout. 





{==Ciijv==} {>>pagina-aanduiding<<}


{== afbeelding 	==} {>>afbeelding<<}
    


xxxij.

Den Arent heeft sulcken edelen natuere verheuen 
Dat hi hem en wilt gheuen // teenigher spatie 
Teghen de vlieghen, die voor hem souden beuen 
Die wel bringhende ter schandalisatie 
Maer hy en souder niet duer vercrijghen laudatie 
Dit is een exempel van lien vol excellentie 
En sullen teghen die cleyne, atguatie 
Niet hebben, ten is gheen eere, maer violentie 
Van donwetene, en maect gheen mentie 
Groote oneere moechdy halen noch ten fijne 
Teghen donstercke en maect gheen resistentie 
Volcht grauiteyt, ghebruyct doctrijne. 





{==Ciiijr==} {>>pagina-aanduiding<<}


{== afbeelding 	==} {>>afbeelding<<}
    


xxxiij.

Die een rootse met een scheers wilt clieuen, is sot 
Hy maket bot // ende en verliest niet dan sinen tijt 
Tscheersmes is weeck, de rootse hert, dits tslot 
Dat wi hier by sullen sijn verstaende altijt 
Dat wi gheenen twist, opruer, noch strijt 
En sullen hebben teghen die ons sijn te crachtich 
Oft het wort int deynde tot groot onprofijt 
Sijt het scheermes, en de rootse altijt gedachtich 
Oft anders soo sijdy ten eynde clachtich 
Maer leeft altijt by goeden raeye 
Sulcke is teghen sijn ouerhooft crackeelachtich 
En als hi dan claecht, dan ist te spaeye 





{==Ciiijv==} {>>pagina-aanduiding<<}


{== afbeelding 	==} {>>afbeelding<<}
    


xxxiiij.

Den nachtegael van natuere, heeft de gratie 
Dat sinen sanck telcker spatie // is delicaet 
En dat hi bouen ander voghelen heeft laudatie 
Want hi alle dandere te bouen gaet 
Lieuer stet uen, dan sijn voys int verwaet 
Soude wesen, die hi singht met diligentie 
Slachtende menich goet gheest, dit verstaet 
Begheerte hebbende tot grooter excellentie 
Leyt herte, en sinne, alle sijn intentie 
Tot der const, ia dat hi dleuen brengt ten fijne 
Oft worden dwaes, met grooter violentie 
So daer menighe sijn gheuonden duer doctrijne. 






{==Cvr==} {>>pagina-aanduiding<<}


{== afbeelding 	==} {>>afbeelding<<}
    


xxxv.

In brootdroncheyt, coemt vlues, knaep oft heere 
Maer daer wt te nemen den keere // sijn ignorant 
Sulck is sinen buyck so ghedienstich tsijnder oneere 
Dat hi biljft dolende sonder eenich verstant 
Dese slachten die in eenen doolhof, playsant 
Gaen, en tharen wille niet wt en gheraken 
My coemter saechter inne daer hi staet triumphant 
Maer duytgaen canmen seer qualijck maken 
Sijdy daer diep in verwortelt, dit sijn de saken 
Ghi en coemter also niet wt bysonderlijck 
Dus ist van ydel glorie, den sin wilt smaken 
Men isser haest inne, mer duytcomen is wonderlijc. 






{==Cvv==} {>>pagina-aanduiding<<}


{== afbeelding 	==} {>>afbeelding<<}
    


xxxvi.

Die wil te niete doen tswerelts abuys // groot 
Ydelheyt, ende gruys, // soot blijckelijck // es 
Hy arbeyt te vergheefs, ten is niet een cruys // noot 
Hy ving beter, soot autentijckelijck // es 
Den wint in een net, dit ghelijckelijck // es 
Eer hi oudt abuys soude brenghen in dellinghe 
Sy sijn wel sot, weert sot, oft rijckelijck // es 
Die hem vordert tot sulcke opstellinghe 
Het is hem seluen een groote quellinghe 
Dat onmoghelijck is, te willen planten 
Dwaes mach hi wel sijn in sijn rellinghe 
Bot van verstande, sijn sulcke callanten 





{==Cvir==} {>>pagina-aanduiding<<}


{== afbeelding 	==} {>>afbeelding<<}
    


xxxvij.

Als de vrouwe inden spieghel haer seluen besiet 
Ende de schoonheyt bespiet // haers aenschijns eersame 
Moet haer oock wachten, dat si vileynicheyt vliet 
Die haer schoonheyt sou moghen maken infame 
Schoonheyt des lichaems, bringt menich in blame 
Die haer tot onsuyuerheyt hebben ghekeert 
Laet v schoonheyt sijn den Heere bequame 
Dat ghi hem vet v leden eert 
Alle creatueren moeten hier duer sijn gheleert 
Dat si haer keeren vander luxurien sonden 
Op dat v vruecht daer duer sy vermeert 
Tot deser causen soo sijn de spieghels vonden 





{==Cviv==} {>>pagina-aanduiding<<}


{== afbeelding 	==} {>>afbeelding<<}
    


xxxviij.

Tvoghelken gheuanghen inde giole moet leuen 
En sietmen niet begheuen // sijns sancx inuentie 
Tis euen blije, al sittet verdreuen 
Hem seluen troostende volder excellentie 
In teghenspoet hoortmen sijn soete eloquentie 
Dits een exempel voor die sijn infortunaet 
Dat elck bedructe in sijn penitentie 
Hem sal verblijden, en nemen vruecht hoet gaet 
Bedructheyt en mach v niet baten, dit verstaet 
Ia v meer argheren in v turbatie. 
En nv men duer druck gheen remedie en ontfaet 
Slacht het voghelken, ende bidt God om gratie. 





{==Cvijr==} {>>pagina-aanduiding<<}


{== afbeelding 	==} {>>afbeelding<<}
    


xxxix.

Ist dat den Leeu ouer eenen hoop heeft regement 
Hebbende present // by hem niet dan herten puere 
En ter ander sijden coemt een hert seer diligent 
Verselschapt niet dan met leeuwen tot dier vre 
Die hem is bestootende, achter ende vuere 
Dien Leeu sal de herten leueren eenpaer 
Midts dat een hert vuert groot van valuere 
Haren standaert, cloeckmoedich sonder vaer 
Stout volck hebbende een hoot, het is openbaer 
Bloy sijnde, sullen selden hebben victorie 
Sgelijcx bloy volc, hebbende een stout hoot voorwaer 
Diese conuoyeert, sullen vercrijghen glorie. 





{==Cvijv==} {>>pagina-aanduiding<<}


{== afbeelding 	==} {>>afbeelding<<}
    


xl.

Die groote dief is wt om officie grootelijck 
op dat hi door sulc middel blotelijc // groot en cleyn 
Soude scheeren, onder tschijn van recht miniootelijck 
Die hi aenueert om castijden ghemeyn 
Die wijle is vast slapende de Prince reyn 
Tot dat tijt is, en dan coemt hi diligentelijck 
De spongie wtdouwen van sulcken vileyn 
Hem afnemende, dat hi presentelijck 
De cleyn dieuen af heeft benomen violentelijck 
Die is onthooft, oft ghehanghen, tsinen onspoede 
Beter waer somtijts sulcken daet innocentelijck 
Anders ghestraft, Rechters nemet voor tgoede. 





{==Cviijr==} {>>pagina-aanduiding<<}


{== afbeelding 	==} {>>afbeelding<<}
    


xli.

Steldy v om te caetsen, seer triumphant 
Om tijtcortinghe, want // groot van valuere 
Denct niet dat v partije slaept ignorant 
Maer sal den bal weer keeren ter kuere 
Sghelijcx moetty peysen, tot elcker vre 
Sijdy yemanden te bespottene ruerlijck 
Soo moetty verwachten v auontuere 
Sghelijck sal v oock sijn ghebuerlijck 
In goet ghewichte is once voor once figuerlijck 
Alsoo men mach mercken trouwe voor trouwe 
Gheen argher spel, noch soo stuerlijck 
Dan te gheckene, het si man oft vrouwe. 





{==Cviijv==} {>>pagina-aanduiding<<}


{== afbeelding 	==} {>>afbeelding<<}
    


xlij.

Die onnoosel, slecht is, nv na swerelts regement 
Is verwaten bekent // men sieghet figuerlijck 
Vol flatterens, bysondere, die van thof bekent 
Volder subtijlheyt sijn natuerlijck 
De simpele isser veracht riguerlijck 
Die hedensdaechs met haer niet en can crayieren 
Wort ghehouden arm verwaten, seer auontuerlijck 
Men laet hem beroyt loopen, ia men wiltem schoffieren 
Met lijnen, oft wollen en salmen verchieren 
Den simpelen, die thof volcht, dit wel smaect 
Maer hi is in alder manieren 
Ghelijck den ezel onder den simmen gheraect 





{==Dir==} {>>pagina-aanduiding<<}


{== afbeelding 	==} {>>afbeelding<<}
    


xliij.

Stercte der armen doet de galeye drijuen snel 
Teghen den wint rebel // gaet si voort crachtich 
Dwelck ons is betoonende, reyn van opstel 
Van die de coragie hebben machtich 
Al isse den wint des teghenspoets versmachtich 
Sy roeyender duere, hoe seere gheturbeert 
Moghen si niet duer deen, si sijn dander gedachtich 
Slaghet deen swijcke, in dander men domineert 
Om duer te roeyene moet sijn ghepractiseert 
Al maect wint, en goluen wonder onghestadich 
Laet den moet niet varen, ghi triumpheert 
Fortuyne, sal v noch wesen versadich. 





{==Div==} {>>pagina-aanduiding<<}


{== afbeelding 	==} {>>afbeelding<<}
    


xliiij.

Ghemeynlijck so vangtmen den palinck subijt 
Alst dwater altijt // meest is gheruert certeyn 
Sghelijcx in opruer de looste dieuen sonder respijt 
Worden dan meest rijck alle ghemeyn 
Die sulcke is dien tijt meest nut groot, en cleyn 
Ter werelt gheenen tijt voor haer so excellent 
Tijt van peyse, en eendracht, is voor haer vileyn 
Dan en ghelt sulck volck niet haer regiment 
Dan en sijnse niet so wel te passe present 
In tijt van twiste rechten si de banieren 
Van haren affarre, seer diligent 
In tijt van peyse moeten si haer vieren 





{==Dijr==} {>>pagina-aanduiding<<}


{== afbeelding 	==} {>>afbeelding<<}
    


xlv.

Vleyaerts des hofs sijn .M. mael argher vele 
Wat batet dat ict hele // dan de rauen groot 
Want vleyaerts verteren hier met ghequele 
Tvleesch en bloet der leuender met wederstoot 
Conterfeytende haer schoon voor ooghen minioot 
Met valsche flatteringhen, haer seer spoeyende 
De raue en eet maer, tvleesch na der menschen doot 
Stinckende cronien en sijn haer niet vernoeyende 
Een flatteerder, o ghy heeren sijt die wtroeyende 
Verdrijftse die sulck sijn van gheslachten 
Coninghen, princen wildy in vrede sijn bloeyende 
Voor achterclappers, flatteerders wilt v wachten 





{==Dijv==} {>>pagina-aanduiding<<}


{== afbeelding 	==} {>>afbeelding<<}
    


xlvi.

Die den ezel been gheeft, en den hont hoy om eten 
Tis goet om weten // dat sijn hanteringhe 
Gheen wijsheyt en is, weert versmeten 
Dat deen behoeft voor sijn sustineringhe 
Dat gheeft hi dander duer sotte fantaseringhe 
Dat wortmen daghelijcx noch wel ghewaer 
Veel gheleerde sietmen wijs in sonderinghe 
Sijn verstooten, ouer al voorwaer 
Groot sietmen donwetene verheffen eerbaer 
Dat de contrarie behoorden te wesen 
Tis groot onghelijck, een vileynich exemplaer 
Dat geleertheyt wort verstooten, ende plompheyt gepresen. 





{==Diijr==} {>>pagina-aanduiding<<}


{== afbeelding 	==} {>>afbeelding<<}
    


xlvij.

De simme haer ionghe inden arm, tis beseuen 
So stijf omvangt, dat sijn leuen // daer duer vergaet 
Sy doeghet wt liefden, met een vast aencleuen 
Menich ouders sijn op haer kinderen vroech, en laet 
So versot, datter groot inconuenient wt staet 
Similerende wat si bedrijuen, als verblent 
Als si wter ioncheyt sijn, dan en isser gheenen raet 
En oncorrigeerlijck sijn, ter boosheyt ghewent 
Dan en ist gheenen tijt, hoe ghi roept diligent 
Als si ghecomen sijn tot haren daghen 
Ouders wacht v te ghelijcken der simmen present 
Op dat ghi namaels niet en valt in claghen. 





{==Diijv==} {>>pagina-aanduiding<<}


{== afbeelding 	==} {>>afbeelding<<}
    


xlviij.

Bachus wilde Hercules conterfeyten in pruesheyt 
Cleedde sijn auontuersheyt // daer ter stede 
Met een leeus huyt, vol alder ricoreusheyt 
Maer hy en cost so niet leuen, naer Hercules sede 
Hy en was kenbaer, ende dat dede 
Sijn droncken herssebecken, en sot opstellinghe 
Sghelijck doude die volcht een ander snede 
Dan sijn ghewoonte, valt inde dellinghe 
De sot conterfeyt wel de wijse, maer sijn rellinghe 
Wortmen ghewaer, den blooden desghelijcke 
Maect wel den stouten in sijn vertellinghe 
Maer natuere blijft v by, dats autentijcke 





{==Diiijr==} {>>pagina-aanduiding<<}


{== afbeelding 	==} {>>afbeelding<<}
    


xlix.

De spinnecoppe, heeft schoone, en proper inuentie 
Dat si duer haer intentie // vangt de vlieghen 
Maer si is onsterck, sonder excellentie 
Om die groote horselen te bedrieghen 
Die souden haer net schueren sonder lieghen 
Sgelijcx de wet heeft meest macht ouer arme leden 
Die rijcke moghen die boosheyt wel wieghen 
Den wint is selden inder armer seyl met vreden 
Men siet dat de slechte meest wort bestreden 
Tis goet te mercken in elcx opset 
Armoede wort ghehaet, die rijcke ghebeden 
Groote vlieghen schueren der spinnecoppen net. 





{==Diiijv==} {>>pagina-aanduiding<<}


{== afbeelding 	==} {>>afbeelding<<}
    


l.

Die eene gheeft wijn, ende die cortse heet // heeft 
Tschijnt dat hi hem leet // heeft, in sulcx exploot 
Den wijn is heet, diemen hem bereet // heeft 
Ende de cortse sghelijcx, het is sijn doot 
Het is den patient eenen grooten wederstoot 
Tsghelijcx den Prince niet verstandich // is 
Die den sot gheeft digniteyt, oft officie groot 
Duer die ghifte hi meer onghe handich // is 
De sulcke, hoe hooge, hoe meer onuailiandich // is 
Macht hebbende om rapen om scrapen 
Exempel in sijn siecte, hi meer brandich // is 
Om te eten, ende te scheeren die arme schapen. 






{==Dvr==} {>>pagina-aanduiding<<}


{== afbeelding 	==} {>>afbeelding<<}
    


li.

Den Pelgrim verlaet wijf, en kint 
Ia alle vrient, om sijn pelgrimagie subijt 
Om den volcke te vercoopen lueghenen en wint 
Haer tooghende licteekenen, om sijn profijt 
Dat hi eenen verren wech heeft gegaen sonder respijt 
Dat hi heeft gedaen eersame 
Ghereyst te water, te lande altijt 
mer zijn loopen en wort niet geacht met sommige bequame 
Den vliegende palster, hoort vast, sonder blame 
Ghelijc de schiltpadde gaet in pelgrimagie voort 
Die en heeft van loopen, gheen groote fame 
Houdt huys met wijf en kint alsoot behoort. 






{==Dvv==} {>>pagina-aanduiding<<}


{== afbeelding 	==} {>>afbeelding<<}
    


lij.

Den Arent die maect groote lamentatie 
Tot elcker spatie // van sijn quade fortuyne onplaysant 
Groot verdriet hi heeft, en desconfortatie 
Als hi hem seluen is vindende inden brant 
Den pijl inde borst, die daer was triumphant 
Met pluymen verchiert, schoon van coluere 
Dwelck hi wel soude hebben ghekeert, want 
Hi hadt moghen ontulien, duer sijn natuere 
Sghelijcx menich mensch groot van valuere 
Is selue cause van sijn turbatie 
Hy behoort wel te hebbene discretie puere 
Te vluchtene dat hem deert telcker spatie 





{==Dvir==} {>>pagina-aanduiding<<}


{== afbeelding 	==} {>>afbeelding<<}
    


liij.

Een cleyn vlecke, men wel siet int daenschijns coluere 
Tot elcker vre // dan die opt lichaem is bedect 
Daenschijn is alomme bloot, duer natuere 
Dlichaem verborghen, en canmen niet sien beulect 
Een cleyn ghebreck, maect eenen Prince suspect 
Dwelck men niet en siet in eenen cleyn van state 
Coninghen, Princen behooren tsijne perfect 
Bouen haer ondersaten, houwende mate 
Haer boosheyt bouen andere staet haer ten verwate 
Recht, en redene ghebruyckende in elcx presentie 
En si anders sijn dan si behooren van ghelate 
Elck sal haer vlecke mercken vol der violentie. 





{==Dviv==} {>>pagina-aanduiding<<}


{== afbeelding 	==} {>>afbeelding<<}
    


liiij.

Als den vogelaer, wilt voghelen vanghen altoos 
Hi verandert sijn voys // met eenich instrument 
Dus comender veel int net, duer zijn practijcken loos 
Sghelijcx sijn shofs slatteerders present 
Om die Princen tuwaerts te trecken diligent 
Hondert mael sdaechs veranderen haer hantieren 
Om haer te belieuene sijn si seer excellent 
en solaes haer aen te doene met geueysde manieren 
Maer als de Princen daer duer sijn int schoffieren 
Ende thelacen ochermen is thaerder onbaet // fijn 
Ende haer int strick vinden seer putertieren 
Ende daer af kennisse crijghen, dan salt te laet // sijn 





{==Dvijr==} {>>pagina-aanduiding<<}


{== afbeelding 	==} {>>afbeelding<<}
    


lv.

Die den steert van een peert tseffens wilt wt trecken 
Tis weert om ghecken // hi en salder niet halen 
Die wijse sal allenskens een hayrken, reyn int verwecken 
Wt rucken, alsoo sal den steert vast smalen 
Dats dat de haestighe in sijn propoost sal falen 
Daer de wijse ende voorsienighe sal prospereren 
Den sot in sijn dwaesheyt sal dwalen 
Cleyn sal hi vorderen, in sijn trauileren 
De wijse sal alle dinghen considereren 
Niet met haesticheyt en sal hi gaen te wercke 
Maer sal met sinne altijt triumpheren 
Soo sal hi vast staen ghelijck die stercke. 





{==Dvijv==} {>>pagina-aanduiding<<}


{== afbeelding 	==} {>>afbeelding<<}
    


lvi.

De raue inslickende een serpent mispresen 
Tdunct haer wesen // suycker, oft venisoen prijselijc[k] 
Maer na de mael dat in is gheresen 
Ist haer berouwen, dat si onwijselijck 
Heeft ghedaen, smakende den guer afgrijselijck 
Men moet eten en drincken by redene, en mate 
Al dunct v spijse, oft dranck, sien iolijselijck 
Neemdijs te vele, het is tot uwer onbate 
Ghi crencter mede v natuere, dan ist te late 
De wijse en neemt niet meer dan hi en begheert 
Duer gulsicheyt, denct hier op tsy van wat state 
isser meer gestoruen, dan duer mars bloedich sweert 





{==Dviijr==} {>>pagina-aanduiding<<}


{== afbeelding 	==} {>>afbeelding<<}
    


lvij.

Sprack voorts de Poete Homerus goet 
Dat Iupiter vroet // quaet ende tgoet tsamen goot 
Bediedende dat geluck niet en is sonder tegenspoet 
Daer en coemt wel oock groot wederstoot 
Men heeft niet altijt sinen wille bloot 
Deen tijt men lacht, dander tijt men weent 
Tsoete wort wel int soere ghemengt ter noot 
Men moet al hebben dat fortuyne verleent 
Deen tijt vrolijck, dander tijt versteent 
Men altijt niet en can sinen wille betrapen 
Tgheluck wort somwijlen van dongeluck verbeent 
Dat meesters sijn, dat worden wel knapen. 





{==Dviijv==} {>>pagina-aanduiding<<}


{== afbeelding 	==} {>>afbeelding<<}
    


lviij.

Den man die ghenoech heeft bi te leuene eenpaer 
En volghet thof naer // om glorie verheuen 
Slacht den Leeu, die hem int openbaer 
Met een cleyn draeyken heeft gheuangen gegeuen 
Sghelijcx om een cleyn sake om bly leuen 
Sijnse dienstbarich, en cleyn van valuere 
Lieuer knaep, dan meester om sulcx aencleuen 
Hoe wel hi dat draeyken, in corter vre 
Wel soude breken, want die natuere 
Heeft hem vryheyt gegeuen, die hem dienstbaer stelt 
Maer ydel hope doet hem dese erruere 
Dus wort sulcke mensche wel dwaes vertelt. 





{==Eir==} {>>pagina-aanduiding<<}


{== afbeelding 	==} {>>afbeelding<<}
    


lix.

Ten is gheen tijt int verkeertbert te spelen claer 
Als v huys eenpaer, staet inden brant 
Want als ons hert is bedruct ende swaer 
Musijcke oft spel, is dan onplaysant 
Hebben wi verdriet, ons en helpt genuechte triumphant 
Redene ist dat wi sijn gestadich 
Als den tijt wtwijst, hebt verstant 
Met den droeuen droeue, vroech en spadich 
Met den blijen blije, wijs ende beradich 
So suldy ghestapelt, worden gheacht ten toone 
Obediert uwen gheest, altijt weldadich 
Ghi sult ontfanghen der fortuynen croone 





{==Eiv==} {>>pagina-aanduiding<<}


{== afbeelding 	==} {>>afbeelding<<}
    


Ix.

Die met een momaensicht, wilt maken veruaert 
Den Leeu vermaert // van grooter cracht 
en sal niet prospereren den arbeyt waer beter gespaert 
Want den leeuw is pruets, vroom, van grooter macht 
Sghelijcx die een wilt verdoouen, die sulcke slacht 
Met sijn woorden, fel, ende ongheureest 
Maer terstont sijn sijer wte onsacht 
Al heffen si op een groot tempeest 
Ydel woorden smaect wel hier af den keest 
Oft groote dreyghementen, niet seer en smerten 
Ten heeft niet te bedieden, haer groot ghequeest 
Sy en sulen oock niet verblooden stoute herten. 





{==Eijr==} {>>pagina-aanduiding<<}


{== afbeelding 	==} {>>afbeelding<<}
    


lxi.

Die mensche die wat op sijn leden // heeft 
In onureden // leeft // ghelijct den hase perfect 
Hi heeft een ongherust herte, in alle steden // beeft 
Hi en can nau gheslapen, een die is suspect 
Altijt vreese in sijn lichaem trect 
Om comen in handen van iustitie 
De rechtueerdighe alomme reyn ontdect 
Hi en vreest gheenen aenstoot, noch inquisitie 
Den hase is een exempel van malitie 
Hi vreest als hi hoort eenich gheruchte tooghen 
Sghelijcx die heeft op therte eenighe vitie 
Slacht den hase, hi slaept met openen ooghen 





{==Eijv==} {>>pagina-aanduiding<<}


{== afbeelding 	==} {>>afbeelding<<}
    


lxij.

Liefde den ezel rustich danssen leert 
Oock den botten verkeert, fray inuentie 
Den vuylen, reyn, suyuer, gheeert 
Den slapenden, wacker, vol diligentie 
Boeren, worden edel rustich van excellentie 
Duer de liefde, die leert reyn eerbaerheyt eersame 
Den vileynen, coemt tot reuerentie 
Ghelijck voortijts Symon seer bequame 
Als Becasius scrijft groot van fame 
Duer de liefde groote gratie becleuen 
Liefde weert van menighen blame 
Ghelijck Ouidius wel heeft bescreuen 





{==Eiijr==} {>>pagina-aanduiding<<}


{== afbeelding 	==} {>>afbeelding<<}
    


lxiij.

Wat is den naem van dit beelde present 
Redene excellent // is haren name certeyn 
Wie was den Auteur, Lysiphus diligent 
Wat heeft si inde hant, een schaers net en reyn 
Waeromme, en dat om dat sijt ghemeyn 
Al af scheert alomme buyten en binnen 
Voor heeft si hayr, achter niet een greyn 
Dats om te toonene voor alle gheleerde sinnen 
Datmen de redene voor al sal beminnen 
Aen de voeten vluegelen, tot goey vercleeringhe 
Dat si vliecht int gaen, voor diese ghewinnen 
Die redene is goet voor elcke neeringhe. 





{==Eiijv==} {>>pagina-aanduiding<<}


{== afbeelding 	==} {>>afbeelding<<}
    


lxiiij.

Op een magher lichaem, eens ruesen hoot 
En dient niet tis bloot, oft op groote leden 
Eenen cleynen cop, het is grooten wederstoot 
Goede proporcie maect reyn van seden 
Houdtse niet voor wijs tot eenigher steden 
Naer die viselmije, van ghesichte inlijck 
In een groot hoot, tsijn de waerheden 
En steect niet alleen die wijsheyt minlijck 
Aen de daet so suldijt wesen kinlijck 
En treet daerom niemant op de veersenen // niet 
Want dit verstant, so sijt ghewinlijck 
Het groot hoot, en maect de herssenen // niet 





{==Eiiijr==} {>>pagina-aanduiding<<}


{== afbeelding 	==} {>>afbeelding<<}
    


lxv.

Den Cypres boom is reyn schoon ten tooghe 
Recht fray, en in dooghe, playsant, en groen 
Maer de vrucht is weynich nut, leege en hooghe 
Niet orborlijck en ist tot gheenen saysoen 
Sghelijcx sijn vele in alle haer doen 
Die groote tittelen draghen van autoriteyt 
Schijnen voor tvolck eerbaer int lamoen 
Oft groote meesters van grooter gheleertheyt 
Maer int proeuen derperientie is al gheseyt 
Men en beuint in haer niet dan den name 
Ghelijck den Cypres so is haren maiesteyt 
Al gaet voor de werelt groot haer fame. 





{==Eiiijv==} {>>pagina-aanduiding<<}


{== afbeelding 	==} {>>afbeelding<<}
    


lxvi.

De handen vol ooghen heeft den Aduocaet 
Oock de Procureurs verstaet // voor die van natuere 
Milt sijn, voor die so weten si wel raet 
Ist recht, oft onrecht si helpen hen daer duere 
Gheloften en sullen si niet achten een luere 
Sy en hebben geen oojen sonder ghiften, dats claer 
Maer sijdy liberael achter en vuere 
Sy sullen van recht, onrecht maken voorwaer 
Dus dan die wilt triumpheren duer huer eenpaer 
Moet alleenlijc met giften en gauen tot haer vlien 
want nv ter tijt menich Aduocaet, en rechter claer 
Niet en hooren, maer nemen al dat si sien. 






{==Evr==} {>>pagina-aanduiding<<}


{== afbeelding 	==} {>>afbeelding<<}
    


lxvij.

Ghelijc den aenbeelt, gelijct vast van fonderinghe 
In alle sijn hanteringhe // een ghestapelt man bloot 
Hy en acht gheen violentie, noch persequeringhe 
Ghelijc en doet den aenbeelt, de hamers groot 
Een edel herte, heeft rustighe costuymen minioot 
Hy en vreest gramschap, oft eenighe quellinghe 
Hem settende teghen alle verdriet, en wederstoot 
Wat hem is aenstaende, duer menschen rellinghe 
Hy coemt ter eeren, duer sijn opstellinghe 
Een ghestapelt man, hi is autentijcke 
Niet lichtelijck en valt hi in die dellinghe 
Fortuyne die maect die sulcke rijcke. 






{==Evv==} {>>pagina-aanduiding<<}


{== afbeelding 	==} {>>afbeelding<<}
    


lxviij.

Ioncheyt, sidt op eene ronden cloot present 
Niet anders ghewent // dan ouerbrengen den tijt 
Den stoel is ront, variabel, die menich schent 
Beteekent dat hi si wanckelbaer meest subijt 
De ioncheyt, die maect haer den tijt meest quijt 
Met haer eyghen sinlicheyt negligentelijck 
Maer brootdroncken verkeert wel vele sonder respijt 
In grooten verdriete vientelijck 
Tijt te verliesene innocentelijck 
Is seer quaet, ende maect God verbolghen 
Wilt dit sijn ghedachtich ioncheyt presentelijck 
Ende wat metter oudtheyt v mede sal volghen. 





{==Evir==} {>>pagina-aanduiding<<}


{== afbeelding 	==} {>>afbeelding<<}
    


lxix.

Menich goet Auteur in griecx, en latijn eersame 
Ons verclaert bequame // dat in geender manieren 
De kemel niet en drinct geensins, groot van fame 
Wat water dat is, in wat duwieren 
Sy en salt eerst trobbel maken, sonder faelgieren 
Metten voeten, dats si om doen natuerlijck 
Veel menschen sijn dees beeste in haer hantieren 
Wel ghelijckende seer figuerlijck 
Goey claer gheleertheyt sijn si stuerlijck 
En beminnen meer onclaer plompheyt, dan doctrijne 
Men sieghet heden sdaechs seer auontuerlijck 
Hoe wel dat anders wel behoorde tsijne 





{==Eviv==} {>>pagina-aanduiding<<}


{== afbeelding 	==} {>>afbeelding<<}
    


lxx.

My verwondert hoe hi wel swemmen mach 
Die sonder verdrach // met een pack is ghelayen swaer 
Die naect behoort te sine, in sulck besach 
Sulck gheeft hem om swerelts eere eenpaer 
In dienstbaerheyt, en soude wel meester zijn eerbaer 
Hoe mach ooc een mensche tsinen gemake wesen 
Die sijns lichaems en is gheen meester claer 
Hy volghet thof duer een ydel hope mispresen 
Als een knecht, min gheacht sijnde in desen 
Dan een hont, en van de groote verwaten 
En seer selden, coemt hi tot perfectie reyn wt gelesen 
Dus maect v selfs vry, tis tot uwer baten 





{==Evijr==} {>>pagina-aanduiding<<}


{== afbeelding 	==} {>>afbeelding<<}
    


lxxi.

Wacht dat v den tijt niet en ontsneeft 
Goey vsueghelen hi heeft // en vliecht subijt 
De wijse om bewaren, hem daer toe wel begheeft 
Want gheen dinck so costelijck als den tijt 
Quaet om weder halen, dien is quijt 
Dus dien laet varen, doet seer onwijslijck 
Hi en roemt v niet weder int crijt 
Dus siet wel toe, ende doet auijselijck 
In onnutte ouerdaet en is niet prijselijck 
Hem ouer te brenghene, sulck gheblaemt // sneeft 
Oft in ledicheden, tis afgrijselijck 
Elck ghelijck die wijse man betaemt // leeft. 





{==Evijv==} {>>pagina-aanduiding<<}


{== afbeelding 	==} {>>afbeelding<<}
    


lxxij.

De herde peyre duer de cracht der sonnen snel 
Verandert wel // ende is int smaken soet 
Sgelijcx de ioncheyt dwaes en sot van opstel 
Duer raet der wijsen, verandert wel sinen moet 
Metter tijt verandert wel tquaet int tgoet 
Metter tijt is haer de kintsheyt vernoeyende 
Den tijd is thoot van alle leeringhe vroet 
De sotten doet den tijt in wijsheyt sijn bloeyende 
Tot redene, ende verstant haer sijn spoeyende 
Ghelijck de sonne maect rijp het fruyt 
So doen de iaren, de menschen sijn groeyende 
In verstant, die te voren ware plomp en ruyt. 





{==Eviijr==} {>>pagina-aanduiding<<}


{== afbeelding 	==} {>>afbeelding<<}
    


lxxiij.

Flatteerders des hofs, hebben met haren flatteren 
Inde hant complaceren, // een pasteye voor elck present 
Seer dienstbaer een elcken sonder cesseren 
Tot dat si hebben haer daet ghetoont, alst tserpent 
De tonghe draghen si vore seer diligent 
Maer therte achtere, seer valsch van manieren 
Waer by dat menighe wort gheschent 
Veel gheclaps hebbende, inde daet putertieren 
Veel sijnder gheuallen, duer huer bestieren 
Die duer haer sijn ghecomen ten ruwijne 
Coninghen en Princen die v wilt wijslijck regieren 
Wachter v vore, als sijn si schoon van aenschijne 





{==Eviijv==} {>>pagina-aanduiding<<}


{== afbeelding 	==} {>>afbeelding<<}
    


lxiiij.

Om den pot oft hi is gheschuert, is den sin 
Te proeuen, men ghieter in // water claer 
Gheenen wijn, ende dat om donghewin 
Waer hi gheschuert, twaer verloren eenpaer 
Dit is ons een expresselijck exemplaer 
Willen wy proeuen eenighen vreemden teeniger stede 
Segt hem een lichte sake, op dat ghi ghewaer 
Muecht worden, oft hy oock is secreet in sijn sede 
Anders mochty comen in groote onlede 
Seydy misschien een sake swaer en suspect 
Daer na mocht volghen een groote onvrede 
Dus siet voor v wat ghi ontdect. 





{==Fir==} {>>pagina-aanduiding<<}


{== afbeelding 	==} {>>afbeelding<<}
    


lxxv.

Ghelijck de leeuwen, sien si een hen ghelijcke 
Ghehanghen, tis autentijcke // si sijn beureest 
En sal dan niet zijn besorcht, den grooten dief seer rijcks 
Die welcke die heeft ghestolen alder meest 
Vele sijnder aen de galghe ghestoruen met oreest 
Miserabelijc, ende de grote tresoriers ongetrouwe 
Hebben den dans begonst, met tempeest 
Dese triumpheren, de cleyne blijuen in rouwe 
Tgheschiet alomme in elcke landouwe 
Ten is gheen noot veel van vermane 
De grootste zijn alomme gesien, weer man oft vrouwe 
Cleyn diefkens wachten de schapen inde mane 





{==Fiv==} {>>pagina-aanduiding<<}


{== afbeelding 	==} {>>afbeelding<<}
    


lxxvi.

Den man sot al verspelende sonder vertraghen 
Niet achtende der plaghen, die daer wt spruyt 
Een milde hant int spel, is een mishaghen 
Ghemeynlijck so coemt hi den sinen vuyt 
Ghebonden behoort hy tsine, dat sijn sinnen ruyt 
Souden ghedencken tgroot misval onsachtich 
Hem vermanende der duechden virtuyt 
Het spel maect menich mensche clachtich 
Grooten twist coemter duere tweedrachtich 
Denct hier op ghi wijse discrete gheingient 
Men spreect een ghemeyn woort warachtich 
Die niet en siet, den spieghel hem niet en dient 





{==Fijr==} {>>pagina-aanduiding<<}


{== afbeelding 	==} {>>afbeelding<<}
    


lxxvij.

Hoemen meer inden wan van liefden leyt 
Hoemen meer voorwaer gheseyt // dit verstaet 
Gheen dinck en profijt, tis warachticheyt 
Hi verliest sinen tijt hier delicaet 
Sijn goet, sijn eere, die coemt int verwaet 
Sotte ioncheyt, is een ydel domineren 
Si verdoen grootelijck thuere, vroech en laet 
Hier behoort de ioncheyt op te considereren 
Want alst al wech is met triumpheren 
Ende niet twee appelen en hebben int scrijne 
Dan en salt gheen tijt sijn dat te contempleren 
Ioncheyt sijt ghedachtich dees doctrijne 





{==Fijv==} {>>pagina-aanduiding<<}


{== afbeelding 	==} {>>afbeelding<<}
    


lxxviij.

Vrouwen, oft scepen en sijn veruult nymmermeere 
Tot gheenen keere // een sake groot om achten 
Alsmense meynt hebben versaet, volder eere 
Dan ist al te herdoens, stelt dit in ghedachten 
Die wijs is die sal hem daer voor wachten 
In tijts beterdy wel sulck inconuenient 
Tis eenen grooten last, der vrouwen drachten 
Ia grooter danment is achtende present 
Gheluckich is hi die can vlien sulcken torment 
Hi is sijn seluen wel houdende in vreden 
Daerom rade ick een elcken excellent 
Dat si in sulcken duysterheyt niet en treden. 





{==Fiijr==} {>>pagina-aanduiding<<}


{== afbeelding 	==} {>>afbeelding<<}
    


lxxix.

Sotte liefde duer Venus inspiratie 
is vol turbatie // menich fout // stout 
Veel sijnder duer ghecomen ter declinatie 
De wijse sinnekens, si verdout // hout 
V daer voor wacht, als in dooghen tsout //schout 
Menich Autheur scrijft ons haer sotte manieren 
Wiltse vluchten, v niet en betrout // bout 
Niet op de minne, si sou v faelgieren 
Veel heeft si tsins doen missen, van haren scholieren 
Sy is valsch, blint, waerment hoort vermanen 
Liefde blaset tvier om ws schoffieren 
Daer hi disteleert dwater der tranen. 





{==Fiijv==} {>>pagina-aanduiding<<}


{== afbeelding 	==} {>>afbeelding<<}
    


lxxx.

Tfruyt der liefden, hert, weeck, dorre en groen // is 
soet, bitter int lamoen // is, cout, heet, licht, en swaer 
Secreet, openbaer, het goet onbeuroen // is 
droeue, blije claer, doncker, onuast, sterc als pylaer 
Heden present, morghen ghefaelgeert voorwaer 
Volder rigoreusheyt, gheheel onghenadich 
Stuer, minlijck, vol vruechts, vol sorghen naer 
Doof, blint, verworpen gheheel onghestadich 
Groot, dick, vet, maghere, niet versadich 
Recht, slim, variabel, cranck, en stout 
Voor ooghen schoon, achter rugghe verradich 
Sot is hi die de liefde betrout 





{==Fiiijr==} {>>pagina-aanduiding<<}


{== afbeelding 	==} {>>afbeelding<<}
    


lxxxi.

Cupido is diligent int planten verheuen 
Reyn int aencleuen // inde hofkens, principael 
Der herten, duer sijn lieflijck ingheuen 
Diueers fruyt plant hi int generael 
Op alle boomen minlijck speciael 
Niet rustende doet hi groote diligentie 
Vermorwende de herten, hert als stael 
In ionghe hoofkens heeft hi residentie 
Hi is expeert, volder inuentie 
Als is hi blint tot sinen ongeghelucke 
Hi is vroom int planten met excellentie 
Bysonder int pooten peirkens van drucke 





{==Fiiijv==} {>>pagina-aanduiding<<}


{== afbeelding 	==} {>>afbeelding<<}
    


lxxxij.

Den boom in sijn ioncheyt tveyl verdraecht 
Ende onderhout hem onuersaecht // seer menichfout 
Hoe wel dat hi daer namaels wort gheplaecht 
Van hem benaut, ende seer verdout 
Dits dat den boom namaels seer rout 
Als hi hem vint verdroocht, seer onplaysant 
Sghelijcx vaert hi die eenen ondancbaren betrout 
Hem altijt het beste ghedaen aen elcken cant 
En loonet hem qualijc, sonder verstant 
Sghelijcx die eenen iongen leeu (hijt so vinden // sal) 
Op voedt, laet hi hem gheworden ignorant 
Als hi groot wort, hi hem verslinden // sal 






{==Fvr==} {>>pagina-aanduiding<<}


{== afbeelding 	==} {>>afbeelding<<}
    


lxxxiij.

Hier voortijts tvolck van Ephesen puere 
Stelden dees figuere // om hooghe sonder verdrach 
Op een ghemeyn plecke, om dat si daer duere 
Souden haer seluen kennen, wiese aensach 
Ghelijck tserpent een elck hem seluen wel mach 
Inden steert bijten, sonder verstranghen 
Ter werelt en isser gheen beter ghewach 
Dan hem seluen te kennen sonder verlanghen 
Sulcke wilt ander in sijn woorden vanghen 
En is selue tvuylste kint dat leeft 
Aldus die eenen anderen wilt pranghen 
Siet voor hem, dat hi gheen vlecke en heeft 






{==Fvv==} {>>pagina-aanduiding<<}


{== afbeelding 	==} {>>afbeelding<<}
    


lxxxiiij.

Dauteur seyt, tpatrijs is wte voorspoedelijck 
Om proye, onbehoedelijck // vint hi hem gheuaen 
De sulcke wilt dandere, als seer moedelijck 
Smijten, ende hi wort selue gheslaen 
Menich licht herte, tot groote strijden staen 
Meynende victorie te verweruene 
Ende selue den quaetsten coop ontfaen 
Bedoruen, die ander meynden te bederuene 
Ghelijck als sotten pijnt dit topkeruene 
So worden si van haer partije gheuelt 
In grooter doleure staen si te steruene 
Die een ander meynt plagen, hen seluen hi quelt 





{==Fvir==} {>>pagina-aanduiding<<}


{== afbeelding 	==} {>>afbeelding<<}
    


lxxxv.

Een groot gheschut met luttel poeyers gelayen 
en machs niet haeyen // int schieten eenen cloot // groot 
Met eenen blaesbalc en mach geen muelen draeyen 
elc moet zijn, proportie hebben, soot tijt en noot // boot 
Natuere doet al bi discretie minioot // root 
De man gheinstrueert, leeft met redene, en mate 
Alle dinc heeft sinen eysch, legt inden schoot // thoot 
Leeft by rade wijs, tsy van wat state 
Natuere als meestersse, en soete garnate 
Moedere der redene, en consolatie 
Leefdy daer na het wort v bate 
Ghi sulter by verweruen confortatie 





{==Fviv==} {>>pagina-aanduiding<<}


{== afbeelding 	==} {>>afbeelding<<}
    


lxxxvi.

Alle goede Prelaten, sullen laten aenschouwen 
Haer licht vol trouwen // dat settende ongheureest 
Hooch op den berch, voor mans, en vrouwen 
En si anders doen, weer minste oft meest 
Dan recht ingaende, haer naect oreest 
Haer ondersaten moet en si wel aenmercken 
Tquaet wten goeden scheyden, duer Gods gheest 
Als oprecht Herders der heyligher kercken 
Oft doen si anders, God salse als donstercken 
Als valsche huerlinghen brenghen tot schanden 
Loopen de schapen verdwaelt duer haer wercken 
Haer bloet sal hi eysschen van haren handen. 





{==Fvijr==} {>>pagina-aanduiding<<}


{== afbeelding 	==} {>>afbeelding<<}
    


lxxxvij.

In menighe Poeten, vindy menighe fable 
Die seer notable // hebben schoon doctrijne 
Laet ons daer af tbeste nemen able 
Ende tquaetste verworpen, bitter als brijne 
Die Poeten hebben veel ghescreuen tallen termijne 
Haer eloquentie, is alomme vermaert 
Haer wercken waren sommels anders van schijne 
Ghedisfameert, laet die sijn verhaert 
Onder de bladeren, men soete besyen vergaert 
Ende verlaet, dat niet nut en is oft profijtelijck 
So ons alle wijse schriftuere verclaert 
Sijt alle boosheyt van v versmijtelijck 





{==Fvijv==} {>>pagina-aanduiding<<}


{== afbeelding 	==} {>>afbeelding<<}
    


lxxxviij.

Haest verliesdy de vrientschap der vrouwen 
Al schijnse vol trouwen // als den ael seer snel 
V ontslippert, sghelijck so suldy behouwen 
Haer liefde, valdy eenichsins rebel 
Van haer loosheyt hebben ghescreuen de Poeten wel 
En menich exempel van haer dominatie 
Daer menich mede is ghecomen in ghequel 
Ende ten eynde in groote tribulatie 
Wit, voor blau sullen si v duer haer fallatie 
Te kennen gheuen sonder verstranghen 
Ia noch meer tot menigher spatie 
Sullen si v ratten doen voor catten vanghen 





{==Fviijr==} {>>pagina-aanduiding<<}


{== afbeelding 	==} {>>afbeelding<<}
    


lxxxix.

Ist dat die sonne is schijnende recht op v hoot 
Tis om mercken bloot // dat lichaem en geest geenen weerscijn 
Al coemt een duer haet, en nijt in wederstoot 
De duecht sal v daer duer helpen fijn 
Duecht schijnt met raeyen sonder lommer diuijn 
In spijte van fortuyne, die menighe schent 
Een edel herte coemt wt alle verdriet en pijn 
Hem en is niet hinderlijck tfenijnich serpent 
Hi en vreest niet die werelt, oft haer torment 
Die alsulck is van memorie 
En hem also voecht seer diligent 
Sal namaels comen in glorie. 





{==Fviijv==} {>>pagina-aanduiding<<}


{== afbeelding 	==} {>>afbeelding<<}
    


xc.

Na den mael dat v den voghel vliecht vander hant 
Quaet is hi om weer crijgen want // hi vliecht te snel 
Sghelijcx is hi die spreect met onuerstant 
Oock een leughenachtighe tonghe rebel 
Daer aen is men een mensche kennende wel 
Een woort ghesproken niet weder en keert 
Die sulcke doet hem aen groot ghequel 
Ende een man die worter by onteert 
Dus hoort wel wat die wijse leert 
Die discreet wil sijn, ende niet versteken 
Ende dat sijn fame mach blijuen vermeert 
En sal niet te lichtueerdich sijn in sijn spreken. 





{==Gir==} {>>pagina-aanduiding<<}


{== afbeelding 	==} {>>afbeelding<<}
    


xci.

Als Beyaert hem voelde toegherust excellent 
So moedich was hi present // niet om regieren 
Niemant dan sijn meester en mocht hem comen on[t]rent 
Anders niemant so stout, die hem cost bestieren 
Dese figuere, seyt reyn int vercieren 
Als slechte lien comen, tot hooghe statuere 
Ende groot worden gheacht int obedieren 
Veranderen in glorieusheyt haer natuere 
Als armoed wort verheuen, door auontuere 
Men canse niet bestieren in eenigher landouwe 
Haer dunckt dat sijt alleen sijn van valuere 
Die wijs is wacht hem hier af, tsy man oft vrouwe. 





{==Giv==} {>>pagina-aanduiding<<}


{== afbeelding 	==} {>>afbeelding<<}
    


xcij.

Princen die willen in eeren, en cracht floreren 
Dat haer fame int exalteren // is gheacht eenpaer 
Moeten haer croonen, en scepters sonder mineren 
Houden, sijnde gheureest, ende bemint eerbaer 
Van sijn volc, so mach hi triumpheren voorwaer 
Den hase vreest, den hont is ghecomplexioneert 
Tot liefde, dits dwarachtighe exemplaer 
Twee vianden tsamen ghemoraliseert 
Vreese en liefde, dees twee ghedeclareert 
Houden den Coninck in peyse ydoone 
Vastelijck ghehecht, onghetrauileert 
Hase, en hont, behooren te houden eens conincx croone 





{==Gijr==} {>>pagina-aanduiding<<}


{== afbeelding 	==} {>>afbeelding<<}
    


xciij.

Verblint moet de man sijn, dat ghijt verstaet 
Die thouwelijc aengaet // oft hem naect rouwe 
Neemt hi een na tbehaghen, hi doet quaet 
Sijnder ooghen, reyn van beschouwe 
sijn handen behooren 'tsijne gebonden tsijnen behouwe 
Haer niet begeerende om ghelt, oft goet ten fijne 
Maer metten ooren sal hijse in elcke landouwe 
Nemen, so wort hi ghepresen tallen termijne 
Dats duer haer fame, en name, tbehoort so [t]sijne 
Doet hi anders, so wort hi gheschent 
Onthout hi niet dees wijse doctrijne 
So is hem nakende groot accident. 





{==Gijv==} {>>pagina-aanduiding<<}


{== afbeelding 	==} {>>afbeelding<<}
    


xciiij.

Vloyen, en luysen, verlaten een lichaem dat doot // is 
Dit een exempel bloot // is, en autentijckelijck 
Haer voetsel haer benomen int conroot // is 
Sghelijcx vleyaerts, flatteerders sijn wijckelijck 
Die in teghenspoede, sijn verswijckelijck 
Niet sijnde dan daer haren buyck by gaudeert 
So langhe alst een wel gaet, en is rijckelijck 
So sijnse daer by gheerne, daermen triumpheert 
Maer worden si door ongheluck verturbeert 
Sy sullen hem verlaten met tempeeste 
De tafelvrienden sullen van hem sijn gheabsenteert 
Alleen hem latende ghelijck een beeste. 





{==Giijr==} {>>pagina-aanduiding<<}


{== afbeelding 	==} {>>afbeelding<<}
    


xcv.

Ist dat duer eenen wech ongherakelijck, en quaet 
Uwen muyl sonder verlaet // valt sonder verdrach 
Daer hi niet licht wt en mach // wat raet 
Ghi sult aen God doen, v gheclach 
Maer steect te wijle, de hant na datse vermach 
Ane, wacht niet alleen op God prijsselijck 
Ghi moet v beste doen, dits tghewach 
Helpty v seluen niet, ghi doet onwijsselijck 
Maer steecty de hant ane, dats auijsselijck 
V sal te meer hulpen comen van God perfect 
Slaet de hant aen den ploech, iolijsselijck 
Vwen muyl wten trauail hi trect. 





{==Giijv==} {>>pagina-aanduiding<<}


{== afbeelding 	==} {>>afbeelding<<}
    


xcvi

Beter hieldy eenen dolphijn vast int water nat 
Dan ghi verstaghet plat // deet een lichte vrouwe 
Hoe wel dat de man is wijs, subtijl gheschat 
De vrouwe is behendigher vol ontrouwe 
Sy en wilt niet datmense inder guyoolen houwe 
Maer begeert al meer, en meer autoriteyt 
Als de man haer meynt vast te hebben, rouwe 
Hem naect, de meesterschap is dat haer greyt 
Die wel aenmerct der vrouwen proprieteyt 
Lese Salomons woorden als de vroede 
Vande goede, en quade vrouwen, hi veel seyt 
Die een eerbare heeft leeft met voorspoede 





{==Giiijr==} {>>pagina-aanduiding<<}


{== afbeelding 	==} {>>afbeelding<<}
    


xcvij.

Hoe dat soffraen meer wort vertreden, wilt aenmercken 
Tot allen percken // hoe dat meer voorspoedelijck 
Is wassende, reyn int verstercken 
Sghelijcx een edel herte reyn, en vroedelijck 
Hoe meer tegenspoets, hoe dit meer oueruloedelijc 
Sal prospereren, in tijde van verdriet // hier 
Hy sal sijn lijden hier wederstaen ootmoedelijck 
Met patientie verwinnende sinen druck siet // fier 
Niet achtende veruolginghe oft sulc bediet // schier 
Verdraghende alle lijden duer Gods assistentie 
Verstaende teghenspoet, dat achtende niet // dier 
Oock doot, viant, en swerelts violentie. 





{==Giiijv==} {>>pagina-aanduiding<<}


{== afbeelding 	==} {>>afbeelding<<}
    


xcviij.

Die ghene die wilt leeren een plomp verstant 
Laet aen den ignorant // hope verdreuen 
Maer merct den Beir, hoe dat hi zijn ionge playsant 
Forme, en weten gheeft met lecken verheuen 
De plompheyt moetmen eerst soetheyt ingheuen 
Wat doctrijne het sy, seer delicaet 
Tvestant des menschen coemt met lang leuen 
Van gheboorte is de mensche bot dit verstaet 
Maer men betert dit wel duer der wijsheyt zaet 
Metter tijt so coemt alle excellentie 
Wijs is hi dan, diet wel gade slaet 
En niet sinen tijt en ghebruyct in negligentie 






{==Gvr==} {>>pagina-aanduiding<<}


{== afbeelding 	==} {>>afbeelding<<}
    


xcix.

Als Hercules meynde ruste hebben perfect // hier 
Als hi hem in veel strijden verwect // fier, hadde grootelijck 
So quam Hydra tserpent, dat beulect // dier 
Vernieuwende sijn traualie fenijnich dootelijck 
Als wi hebben fame, en eere vercregen blootelijck 
Denckende niet anders, dan peys eersame 
Dan coemter een quade tonghe wederstootelijck 
Die beneemt den goeden sijn name, en fame 
En brengt hem in meerder last onbequame 
Dan hi oyt was te voren inconuenientelijck 
Hercules en hadde noyt sulcken last noch blame 
Als met Hydra, dat beeste serpentelijck 






{==Gvv==} {>>pagina-aanduiding<<}


{== afbeelding 	==} {>>afbeelding<<}
    


C.

In dese figuere siedy hoe neersticheyt domineert 
Houwende onghecesseert // habondantie 
Inde hant, met triumphe si triumpheert 
Daer de traghe moet duer haer instantie 
Vlien, dies hongher duer noots ignorantie 
Die neersticheyt onder de voeten hout, verheert 
Traecheyt brengt noot duer doordinantie 
Aen de neersticheyt der Mieren, ghi traghe leert 
Die den waghen van neersticheyt trecken onuerseert 
Daer neersticheyt op sidt, eerlijck van fame 
Ghi traghe schaemt v, ghi sijt onteert 
Daer neersticheyt vuert eenen eerlijcken name. 





{==Gvir==} {>>pagina-aanduiding<<}


{== afbeelding 	==} {>>afbeelding<<}
    


Dleste.

De sot wilde eens maken den braggaert 
Ghelijck wtwijst sinen aert // en sijn sot auijs 
Dus quam hi int dangier rasch onghespaert 
Midts dat hi hem sette teghen Pallas wijs 
Siende dat hi hadde verloren den prijs 
Dede aen een rocxken duerhackelt subijt 
Wonderlijck van wercke, sonder afgrijs 
Maer en wert niet te sterckere duer dit abijt 
Dit bewijst ons, so dat tot gheender tijt 
Een sot man niet en sal eenichsins verwinnen 
Een verstandighe vrouwe int swerelts crijt 
Neemt dit voor tlaetste in dancke ghi edel sinnen. 


{==Gviv==} {>>pagina-aanduiding<<}


{== afbeelding 	==} {>>afbeelding<<}
    

Uvilt my Heere tallen tijden 
Uan quaden lachter des menschen beurijden, 

Finis,

{==Gvijr==} {>>pagina-aanduiding<<}

Dit boecxken is gheuisiteert ende gheapprobeert, by eenen gheleerden man vander .K.Ma. daer toe gheordineert. Ende is toeghelaten byder seluer K.M. te printen Marien Ancxt, weduwe van Iacob van Liesueldt, sonder daer aen eenichsins te misdoene. Verbiedende allen anderen Boeckprinters ende Boeckvercoopers die nae te printen oft doen printen den termijn van .iij. iaren, opte verbuerte van .xx. Carolus guldens ende vanden voorscreuen boecken tot profijte van sine M. betaelt te werdene, byden ghenen ende yeghelijcken van hen die beuonden sullen worden die contrarie van desen ghedaen te hebbene. Ghegeuen tot Bruessel den .xviij. Iulij int iaer .M.D.liij.
	Onderteekent P.de Lens.
Gheprint Tantwerpen op die Camerpoort brugghe, inden schilt van Artoys. By die weduwe van Iacob van Liesvelt.
    
{==Gvijv==} {>>pagina-aanduiding<<}





